论诗三十首（选五）
金朝
元好问
其七
慷慨歌谣绝不传，穹庐一曲本天然。
中州万古英雄气，也到阴山敕勒川。
其八
沈宋横驰翰墨场，风流初不废齐梁。
论功若准平吴例，合着黄金铸子昂。
其十一
眼处心生句自神，暗中摸索总非真。
画图临出秦川景，亲到长安有几人？
其十二
望帝春心托杜鹃，佳人锦色怨华年。
诗家总爱西昆好，独恨无人作郑笺。
其二十九
池塘春草谢家春，万古千秋五字新。
传语闭门陈正字，可怜无补费精神！
