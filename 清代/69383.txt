绮怀十六首
清代
黄景仁
楚楚腰肢掌上轻，得人怜处最分明。
千围步障难藏艳，百合葳蕤不锁情。
朱鸟窗前眉欲语，紫姑乩畔目将成。
玉钩初放钗初堕，第一销魂是此声。
妙谙谐谑擅心灵，不用千呼出画屏。
敛袖搊成弦杂拉，隔窗掺碎鼓丁宁。
湔裙斗草春多事，六博弹棋夜未停。
记得酒阑人散后，共搴珠箔数春星。
旋旋长廊绣石苔，颤提鱼钥记潜来。
阑前罽藉乌龙卧，井畔丝牵玉虎回。
端正容成犹敛照，消沉意可渐凝灰。
来从花底春寒峭，可借梨云半枕偎。
中表檀奴识面初，第三桥畔记新居。
流黄看织回肠锦，飞白教临弱腕书。
漫托私心缄豆蔻，惯传隐语笑芙蕖。
锦江直在青天上，盼断流头尺鲤鱼。
虫娘门户旧相望，生小相怜各自伤。
书为开频愁脱粉，衣禁多浣更生香。
绿珠往日酬无价，碧玉于今抱有郎。
绝忆水晶帘下立，手抛蝉翼助新妆。
小极居然百媚生，懒抛金叶罢调筝。
心疑棘刺针穿就，泪似桃花醋酿成。
会面生疏稀笑靥，别筵珍重赠歌声。
沈郎莫叹腰围减，忍见青娥绝塞行。
自送云軿别玉容，泥愁如梦未惺忪。
仙人北烛空凝盼，太岁东方已绝踪。
检点相思灰一寸，抛离密约锦千重。
何须更说蓬山远，一角屏山便不逢。
轻摇络索撼垂罳，珠阁银栊望不疑。
栀子帘前轻掷处，丁香盒底暗携时。
偷移鹦母情先觉，稳睡猧儿事未知。
赠到中衣双绢后，可能重读定情诗。
中人兰气似微醺，芗泽还疑枕上闻。
唾点着衣刚半指，齿痕切颈定三分。
辛勤青鸟空传语，佻巧鸣鸠浪策勋。
为问旧时裙衩上，鸳鸯应是未离群。
容易生儿似阿侯，莫愁真个不知愁。
夤缘汤饼筵前见，仿佛龙华会里游。
解意尚呈银约指，含羞频整玉搔头。
何曾十载湖州别，绿叶成阴万事休。
慵梳常是发鬅鬙，背立双鬟唤不应。
习得我拌珠十斛，赚来谁费豆三升。
怕歌团扇难终曲，但脱青衣便上升。
曾作容华宫内侍，人间狙狯恐难胜。
小阁炉烟断水沉，竟床冰簟薄凉侵。
灵妃唤月将归海，少女吹风半入林。
灺尽兰釭愁的的，滴残虬水思愔愔。
文园渴甚兼贫甚，只典征裘不典琴。
生年虚负骨玲珑，万恨俱归晓镜中。
君子由来能化鹤，美人何日便成虹。
王孙香草年年绿，阿母桃花度度红。
闻道碧城阑十二，夜深清倚有谁同。
经秋谁念瘦维摩，酒渴风寒不奈何。
水调曲从邻院度，雷声车是梦中过。
司勋绮语焚难尽，仆射余情忏较多。
从此飘蓬十年后，可能重对旧梨涡。
几回花下坐吹箫，银汉红墙入望遥。
似此星辰非昨夜，为谁风露立中宵。
缠绵思尽抽残茧，宛转心伤剥后蕉。
三五年时三五月，可怜杯酒不曾消。
露槛星房各悄然，江湖秋枕当游仙。
有情皓月怜孤影，无赖闲花照独眠。
结束铅华归少作，屏除丝竹入中年。
茫茫来日愁如海，寄语羲和快着鞭。
