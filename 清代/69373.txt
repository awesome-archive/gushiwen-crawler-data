远游（二首选一）
清代
蒋士铨
初日照林莽，积霭生庭闱。
长跪拜慈母，有泪不敢垂；
“连年客道路，儿生未远离；
力学既苦晚，可复无常师？
负籍出门去，白日东西驰；
远游幸有方，母心休念之。
儿食有齑粉，母毋念儿饥；
儿服有敝裘，母毋念儿衣。
倚闾勿盼望，岁暮儿当归。”
俯首听儿言，丁宁语儿知。
小妹不解事，视母为笑唬。
新妇亦善愁，含泪无言词。
繁忧未能语，匪但离别悲。
父车既已驾，我复行迟迟。
岂无寸草心，珍重三春晖。
仰看林间乌，绕树哑哑飞。
