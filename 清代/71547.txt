咏百八塔
清代
俞益谟
《阿育王经》言：诸佛灭渡后，昼夜役鬼神造塔五千四十八所，意者是即其数欤。然海内郡县所见寥寥，独兹百八聚于一区，厥义未必无谓。余生斯长斯，靡所究竟，率成俚句，请质高明。
百八浮图信异哉，无今无古壮山隈。
降魔蜜顿金刚杵，说法偶成舍利堆。
只虑激湍穿峡破，故将砥柱挽波颓。
谁能识得真如意，唱佛周遭日几回。
