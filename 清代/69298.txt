海上（四首）
清代
顾炎武
日入空山海气侵，秋光千里自登临。
十年天地干戈老，四海苍生吊哭深。
水涌神山来白鸟，云浮仙阙见黄金。
此中何处无人世，只恐难酬烈士心。
满地关河一望哀，彻天烽火照胥台。
名王白马江东去，故国降幡海上来。
秦望云空阳鸟散，冶山天远朔风回。
楼船见说军容盛，左次犹虚授钺才。
南营乍浦北南沙，终古提封属汉家。
万里风烟通日本，一军旗鼓向天涯。
楼船已奉征蛮敕，博望空乘泛海槎。
愁绝王师看不到，寒涛东起日西斜。
长看白日下芜城，又见孤云海上生。
感慨河山追失计，艰难戎马发深情。
埋轮拗镞周千亩，蔓草枯杨汉二京。
今日大梁非旧国，夷门愁杀老侯赢。
