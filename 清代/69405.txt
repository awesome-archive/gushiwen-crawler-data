秋心三首
清代
龚自珍
其一
秋心如海复如潮，但有秋魂不可招。
漠漠郁金香在臂，亭亭古玉佩当腰。
气寒西北何人剑，声满东南几处箫。
斗大明星烂无数，长天一月坠林梢。
其二
忽筮一官来阙下，众中俯仰不材身。
新知触眼春云过，老辈填胸夜雨沦。
天问有灵难置对，阴符无效勿虚陈。
晓来客籍差夸富，无数湘南剑外民。
其三
我所思兮在何所，胸中灵气欲成云。
槎通碧汉无多路，土蚀寒花又此坟。
某水某山埋姓氏，一钗一佩断知闻。
起看历历楼台外，窈窕秋星或是君。
