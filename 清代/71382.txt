春不雨
清代
王士祯
西亭石竹新作芽，游丝已罥樱桃花。
鸣鸠乳燕春欲晚，杖藜时复话田家。
田家父老向我说，“谷雨久过三月节。
春田龟坼苗不滋，犹赖立春三日雪。”
我闻此语重叹息，瘠土年年事耕织。
暮闻穷巷叱牛归，晓见公家催赋入。
去年旸雨幸无愆，稍稍三农获晏食。
春来谷赋复伤农，不见饥鸟啄余粒。
即今土亢不可耕，布谷飞飞朝暮鸣。
舂莩作饭藜作羹，吁嗟荆益方用兵。
