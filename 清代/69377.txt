读书所见（六首选二）
清代
赵翼
其一
后人观古书，每随己境地。
譬如广场中，环看高台戏。
矮人在平地，举头仰而企。
危楼有凭槛，刘桢方平视。
做戏非有殊，看戏乃各异。
矮人看戏归，自谓见仔细；
楼上人闻之，不觉笑喷鼻。
其二
何处夫己氏，作吏印悬肘；
望门计民赀，掩取鱼入笱。
呜呼百金产，中人岂易有！
饥肠忍吼牛，劳筋羡眠狗；
铢铢积数世，方期保敝帚。
一朝威攫之，空空剩两手。
竭彼祖父力，贻我子孙守；
天道果有知，此物可能久？
