都门秋思（四首选二）
清代
黄景仁
其一
五剧车声隐若雷，北邙惟见冢千堆。
夕阳劝客登楼去，山色将秋绕郭来。
寒甚更无修竹倚，愁多思买白杨栽。
全家都在风声里，九月衣裳未剪裁。
其二
侧身人海叹栖迟，浪说文章擅色丝。
倦客马卿谁买赋，诸生何武漫称诗。
一梳霜冷慈亲发，半甑尘凝病妇炊。
寄语绕枝乌鹊道：天寒休傍最高枝。
