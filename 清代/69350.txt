说诗八首
清代
宋湘
三百诗人岂有诗，都成绝唱沁心脾。
今人不讲源头水，只问支流派是谁。
涂脂传粉画长眉，按拍循腔疾复迟。
学过邯郸多少步，可怜挨户卖歌儿。
心源探到古人初，征实翻空总自如。
好把臭皮囊洗净，神仙楼阁在高虚。
豫章出地势轮囷，细草孤花亦可人。
独有五通仙杜老，各还命脉各精神。
学韩学杜学髯苏，自是排场与众殊。
若使自家无曲子，等闲铙鼓与笙芋。
池塘春草妙难寻，泥落空梁苦用心。
若比大江流日夜，哀丝豪竹在知音。
文章妙绝有邱迟，一纸书中百首诗。
正在将军旗鼓处，忽然花杂草长时。
读书万卷真须破，念佛千声好是空。
多少英雄齐下泪，一生缠死笔头中。
