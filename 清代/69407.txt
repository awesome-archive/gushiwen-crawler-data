己亥杂诗（三百十五首选四）
清代
龚自珍
其八
太行一脉走蝹蜿，莽莽畿西虎气蹲。
送我摇鞭竟东去，此山不语看中原。
其八十三
只筹一缆十夫多，细算千艘渡此河。
我亦曾穈太仓粟，夜闻邪许泪滂沱！
（五月十二日抵淮埔作） 
其八十七
故人横海拜将军，侧立南天未蕆勋。
我有阴符三百字，蜡丸难寄惜雄文。 
其一百三十
陶潜酷似卧龙豪，万古浔阳松菊高；
莫信诗人竟平淡，二分梁甫一分骚。
