西湖杂诗五首
清代
黄任
其一
珍重游人入画图，楼台绣错与茵铺。
宋家万里中原土，博得钱塘十顷湖。
其二
画罗纨扇总如云，细草新泥簇蝶裙。
孤愤何关儿女事，踏青争上岳王坟！
其三
鱼羹宋嫂六桥无，原是樊楼旧酒垆。
宣索可怜停玉食，官家和泪话东都。
其四
梅花亦作黍离看，野水荒坟绕一湾。
肠断黄金台下客，更传天语到孤山。
其五
珠襦玉匣出昭陵，杜宇斜阳不可听。
千树桃花万条柳，六桥无地种冬青。
