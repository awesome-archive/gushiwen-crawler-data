水调歌头（五首选三）
清代
张惠言
东风无一事，妆出万重花。
闲来阅遍花影，惟有月钩斜。
我有江南铁笛，要倚一枝香雪，吹彻玉城霞。
清影渺难即，飞絮满天涯。
飘然去，吾与汝，泛云槎。
东皇一笑相语：芳意在谁家？
难道春花开落，又是春风来去，便了却韶华？
花外春来路，芳草不曾遮。
疏帘卷春晓，胡蝶忽飞来。
游丝飞絮无绪，乱点碧云钗。
肠断江南春思，黏着天涯残梦，剩有首重回。
银蒜且深押，疏影任徘徊。
罗帷卷，明月入，似人开。
一尊属月起舞，流影入谁怀？
迎得一钩月到，送得三更月去，莺燕不相猜。
但莫凭栏久，重露湿苍苔。
今日非昨日，明日复何如？
竭（去字旁）来真悔何事，不读十年书。
为问东风吹老，几度枫江兰径，千里转平芜？
寂寞斜阳外，渺渺正愁予！
 千古意，君知否？
只斯须。
名山料理身後，也算古人愚。
一夜庭前绿遍，三月雨中红透，天地入吾庐。
容易众芳歇，莫听子规呼。 
