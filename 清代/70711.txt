摸鱼儿·东洲桃浪，潇湘小八景词之三
清代
王夫之
剪中流，白苹芳草，燕尾江分南浦。
盈盈待学春花靥，人面年年如故。
留春住，笑几许浮萍，旧梦迷残絮。
棠桡无数。
尽泛月莲舒，留仙裙在，载取春归去。
佳丽地，仙院迢迢烟雾。
湿香飞上丹户。
醮坛珠斗疏灯映，共作一天花雨。
君莫诉。
君不见桃根已失江南渡。
风狂雨妒，便万点落英，几湾流水，不是避秦路。
