清凉山赞佛寺 （四首选一）
清代
吴伟业
西北有高山，云是文殊台。
台上明月池，千叶金莲开。
花花相映发，叶叶同根栽。
王母携双成，绿盖云中来。
结以同心合，授以九子钗。
翠装雕玉辇，丹髹沉香斋。
护置琉璃屏，立在文石阶。
长恐乘风去，舍我归蓬莱。
从猎往上林，小队城南隈。
雪鹰异凡羽，果马殊群材。
言过乐游怨，进及长杨街。
张宴奏丝桐，新月穿宫槐。
携手呼太息，乐极生微哀。
千秋终寂寞，此日谁追陪。
陛下寿万年，妾命如尘埃。
愿共南山椁，长奉西宫杯。
披香淖博士，侧听私惊猜：
今日乐方乐，私语胡为哉？
待诏东方生，执戟前诙谐。
熏炉拂黼帐，白露零苍台。
吾王慎玉体，对酒毋伤怀。
