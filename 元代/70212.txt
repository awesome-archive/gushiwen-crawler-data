【越调】金蕉叶
元代
张鸣善
怨别
讲燕赵风流莫比，说秦晋姻缘怎及。论呈越精神未已，配南楚仪容最美。
【调笑令】楚仪，美人兮，薄注樱唇浅画眉。凤钗斜插乌云髻，衬冰绡玉葱纤细。轻颦浅笑声渐低，这风流几个人知？
【秃厮儿】花正好香风细细，柳初柔良夜辉辉，占定个红娇绿柔花月国。花簇簇，柳依依，也波相宜。
【圣药王】花影移，月影移，留花玩月饮琼杯。风力微，酒力微，乘风带酒立金梯，风月满樽席。
【络丝娘】三生梦一声唱回，一场舞三生梦里，万劫千年不容易，也是前缘前世。
【尾声】就今生设下生誓。来生福是今生所积。拚死在连理树儿边，愿生在鸳鸯队里。
