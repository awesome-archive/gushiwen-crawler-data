【双调】卖花声_雪儿娇小歌
元代
徐再思
雪儿娇小歌《金缕》，老子婆娑倒玉壶，满身花影倩人扶。昨宵不记，雕鞍
归去，问今朝酒醒何处？
　　碧桃红杏桃源路，绿水青山水墨图，杖头挑着酒胡芦。行行觑着，山童分付，
问前村酒家何处？
　　红罗佩吐狮头玉，碧珥香衔凤口珠，风流相遇恨须臾。梨花淡月，楼台如故，
教吹箫玉人何处？
　　云深不见南来羽，水远难寻北去鱼，两年不寄半行书。危楼目断，云山无数，
望天涯故人何处？
