【大石调】青杏子_元宵明月镜
元代
周文质
元宵
明月镜无瑕，三五夜人物喧哗，水晶台榭烧银蜡。笙歌杳杳，金珠簇簇，灯火家家。
【幺】命文友步京华，看天涯往来车马，对景伤情诉说别离话。一番提起，数年往事，几度嗟呀。
【好观音】见一簇神仙香风飒，春娥舞绛烛笼纱。一个多俊多娇好似他，堪描画，笑吟吟重把金钗插。
【幺】行至侵云鳌峰下，却原来正是俺那娇娃。怕不待根前动问咱？人奸诈，拘钤得无半点儿风流暇。
【尾】刚道了个安置都别无话，意迟迟手捻梅花，比梦中只争在月明下。
