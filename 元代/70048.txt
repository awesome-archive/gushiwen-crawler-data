【越调】斗鹌鹑　开筵
元代
童童学士
鹤背乘风，朝真半空。龟枕生寒，游仙梦中。瑞日融和，祥云峙耸。赴天阙，
游月宫。歌舞吹弹，前后簇拥。
　　【紫花儿】昼锦堂筵开玳瑁，玻璃盏满泛流霞，博山炉细袅香风。屏开孔雀，
褥隐芙蓉。桧柏青松，瘦竹寒梅浸古铜。暗香浮动，品竹调弦，走飞觥。
　　【小桃红】筵前谈笑尽喧哄，一派笙箫动。媚景良辰自情重，拚却醉颜红，
一杯未尽笙歌送。金樽莫侧，玉山低趄，直吃的凉月转梧桐。
　　【天净沙】碧天边桂魄飞腾，银河外斗柄回东，畅好是更长漏水。梅花三弄，
访危楼十二帘笼。
　　【调笑令】玉容，露春葱，翠袖殷勤捧玉钟。绛纱笼烛影摇红，艳歌起韵梁
尘动。都吃的开襟堕巾筵宴中，绮罗丛醉眼朦胧。
　　【尾】金樽饮罢雕鞍控，畅好是受用文章巨公。比北海福无穷，似南山寿长
永。
