【仙吕】八声甘州_江天暮雪，
元代
鲜于枢
江天暮雪，最可爱青帘摇曳长杠。生涯闲散，占断水国渔邦。烟浮草屋梅近砌，水绕柴扉山对窗。时复竹篱旁，吠犬汪汪。
【幺】向满目夕阳影里，见远浦归舟，帆力风降。山城欲闭，时听戍鼓音夅音夅。群鸦噪晚千万点，寒雁书空三四行。画向小屏间，夜夜停釭。
【大安乐】从人笑我愚和戆，潇湘影里且妆呆，不谈刘项与孙庞。近小窗，谁羡碧油幢？
【元和令】粳米炊长腰，鳊鱼煮缩项。闷携村酒饮空缸，是非一任讲。恣情拍手棹渔歌，高低不论腔。
【尾】浪滂滂，水茫茫，小舟斜缆坏桥桩。纶竿蓑笠，落梅风里钓寒江。
