【双调】雁儿落过得胜令　春游
元代
吴西逸
　　人衔白玉杯，马纵黄金辔。帘栊燕影闲，院落莺声碎。酒瓮浸玻璃，睡帐揭
金泥。醉写评花句，梦随芳草池。别离，天远书难寄。芳菲，红残春又归。　题情
　　春闲芍药瓶，尘淡菱花镜。香消翡翠炉，扇冷犀红柄。终日倚山屏，无意理
银筝。独坐愁偏甚，孤眠睡不成。长更，月冷鸳衾剩。愁凝，最无情窗下灯。　叹世
　　高阳酒更酡，栗里诗难和。风清弦管声，月淡珠玑唾。青镜苦消磨，白发尽
婆娑。门外桑榆景，庭前荆棘科。蹉跎，白日空闲过。风波，浮生无奈何。春花
闻杜鹃，秋月看归燕。人情薄似云，风景疾如箭，留下买花钱，趱入种桑园。茅
苫三间厦，秧肥数顷田。床边，放一册冷淡渊明传。窗前，抄几联清新杜甫篇。
