【双调】行香子_题情燕僽莺
元代
乔吉
题情
燕僽莺僝，凤只鸾单，无多时春事阑珊。东阳瘦体，潘岳苍颜，我怕春归，愁日永，睚更阑。
【庄宣和】红粉香中惯撒顽，不似今番。软玉温香忒希罕，只疑是梦间、梦间。
【锦上花】酒社诗坛，不茶不饭，夜雨愁肠，东风泪眼。海誓山盟，白玉连环，月约星期，泥金小简。
【小阳关】次第明月食，容易彩云散，咫尺巫山，顷刻阳关。地窄天宽，十番九番；雨涩云怪，千难万难。
【江儿水】西楼倚遍十二阑，望断处空长叹。不由人脚儿勤，更怕咱心儿惮，得空便对着他实掉侃。
【碧玉箫】忙里偷闲，满口儿诉愁烦。天上人间，对面儿隔关山。送春心眉影弯，闷无言云亸鬟。据风流样范，寻常妆扮，腰肢小蛮，巧语娇春莺慢。
【离亭宴歇指煞】平生脱不了疏狂限，今年又撞着风流难，人瞧见些破绽，衾闲绣被鸳，钗擘金花凤，弦断瑶筝雁，柔肠愁暮秋，业眼巴清旦，谁知近间。花柳武陵迷，烟水蓝桥潦，云雨阳台旱，恩深太华高，情朽松石烂。不是我将伊调贩，早撺断那俫彳亶，任从他外人儹。
