【越调】斗鹌鹑_蹴踘
元代
关汉卿
蹴踘
蹴踘场中，鸣珂巷里，南北驰名，寰中可意。夹缝堪夸，抛声尽喜。那换活，煞整齐。款侧金莲，微那玉体。唐裙轻荡，绣带斜飘，舞袖低垂。
【紫花儿】打得个桶子膁特硬，合扇拐偏疾。有一千来搊拾。上下泛匀匀的，论道儿直。使得个插肩来可喜，板搂巢杂，足窝儿零利。
【小桃红】装跷委实用心机，不枉了夸强会，女辈丛中最为贵。煞曾习，沾身那取着田地。赶起了白踢，诸余里快收拾。
【调笑令】喷鼻，异香吹，罗袜长粘见色泥，天生艺性诸般儿会。折末你转花枝勘膁当对，鸳鸯叩体样如画的，到啜赚得校尉每疑惑。
【秃厮儿】粉汗湿珍珠乱滴，宝髻偏鸦玉斜堆。虚蹬落实拾蹑起，侧身动，柳腰脆，丸惜。
【圣药王】甚旖旎，解数儿希，左盘右折煞曾习。甚整齐，省气力，旁行侧脚步频移，来往似粉蝶儿飞。
【尾】不离了花前柳影闲田地，斗白打官场小踢。竿网下世无双，全场儿占了第一。
