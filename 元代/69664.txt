【南吕】一枝花　女怨
元代
朱庭玉
慵铺翡翠鬟，懒晕胭脂颊。寸心开愁万缕，恨千叠。独对西风，倦把黄花折。
幽庭闲步蹀，红叶飞来，就我将相思字写。
　　【玉交枝】那人家薄劣，故把雕鞍锁者。费千金要买闲风月，真眷爱等闲撇。
情怀欲言何处说？一星星都向琵琶泻。若有知音听彻，应也青衫血。
　　【乌夜啼】黄昏怏怏归兰舍，还又是夜来时节。枕衾寒难捱如年夜，可惯离
缺，爱恁磨灭！金盘火冷篆烟绝，银台烛尽灯花谢。月下砧，风前铁，敲碎人肠，
几曾宁帖。
　　【斗鹌鹑】薄幸多应，今宵醉也。谢馆秦楼，偎香倚雪，不信伊家不耳热。
俺好业，俺好呆，怎恁今生，天悭运拙。
　　【赚煞尾】听南楼禁鼓敲三歇，拥被和衣强睡些。业眼朦胧暂交睫。唱道欲
睡还惊，蓦闻门外帘儿揭。俺唤则他来到出门接，原是风度竹筠筛翠叶。
