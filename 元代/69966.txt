【越调】小桃红_四公子宅赋
元代
马致远
四公子宅赋
春
画堂春暖绣帏重，宝篆香微动。此外虚名要何用？醉乡中，东风唤醒梨花梦。主人爱客，寻常迎送，鹦鹉在金笼。
夏
映帘十二挂珍珠，燕子时来去。午梦薰风在何处？问青奴，冰敲宝鑑玎珰玉。兀的不胜如，石家争富，击破紫珊瑚。
秋
碧纱人歇翠纨闲，觉后微生汗。乞巧楼空夜筵散，袜生寒，青苔砌上观银汉。流萤几点，井梧一叶，新月曲阑干。
冬
两轩修竹凤凰栖，雪压玲珑翠。惯得闲人日高睡，赖花医，扶头枕上多风味。门前怪得，狂风无力，家有辟寒犀。
