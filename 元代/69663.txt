【大石调】青杏子_骋怀花月酒
元代
曾瑞
骋怀
花月酒家楼，可追欢亦可悲秋。悲欢聚散为常事，明眸皓齿，歌莺舞燕，各逞温柔。
【幺】人俊惜风流，欠前生酒病花愁。尚还不彻相思债，携云挈雨，批风切月，到处绸缪。
【催拍子】爱共寝花间锦鸠，恨孤眠水上白鸥。月宵花昼，大筵排回雪韦娘，小酌会窃香韩寿。举觞红袖，玉纤横管，银甲调筝，酒令诗筹。曲成诗就，韵协声律，情动魂消，腹稿冥搜。宿恩当受，水仙山鬼，月妹花妖，如还得遇，不许干休。会埋伏未尝泄漏。
【幺】群芳会首，繁英故友。梦回时绿肥红瘦，荣华过可见疏薄，财物广始知亲厚。慕新思旧，簪遗佩解，镜破钗分，蜂妒蝶羞。恶缘难救，痼疾长发，业贯将盈，努力呈头。冷飡重馅，口摇舌剑，吻搠唇枪，独攻决胜，混战无忧。不到得落人奸彀。
【尾】展放征旗任谁走，庙算神机必应口。一管笔在手，敢搦孙吴女兵斗。
