【越调】斗鹌鹑_阙盖荷枯，
元代
王修甫
阙盖荷枯，辞柯叶舞，败叶苍苍，残花簌簌。露滴梧桐，霜欺翠竹。景消疏，人凄楚，心上离愁，腮边泪珠。
【小桃红】半帘花影也扶疏，冷落了迎风户。噪晚寒蝉断肠处，谩惆躇，西风夜送帘纤雨。清灯一点，知人潇洒，相伴影儿孤。
【醉中天】彩扇空题句，锦纸谩修书。海角天涯鱼雁疏，千里云山阻。寂寞闲庭院宇，芳心一寸，愁眉两叶难舒。
【天净沙】正欢娱阻隔欢娱，道心毒果是心毒，生拆散吹箫伴侣。不堪言处，痛伤怀凤只鸾孤。
【金蕉叶】没缘受似水如鱼，有分受些枕冷衾寒。地狱海誓山盟，肺腑对何人告诉。
【眉儿弯煞】难由绪，没是处，吃紧有统镘的姨夫。果必是个风流俊人物，又不敢道间阻，间阻，免得那些月底星前悄受苦。
