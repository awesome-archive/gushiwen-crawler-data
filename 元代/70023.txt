【南吕】一枝花　隐居
元代
胡用和
左右依两壁山，横竖盖三间屋。高低田五六亩，周围柳数十株。活计萧疏，
偏容俺闲人物。两般儿亲自取：不用买江上风生，谁要请天边月出。
　　【梁州第七】兴到也吟诗数首，懒来时静坐观书。消闲几个知心侣：负薪樵
子，执钓渔夫，烹茶石鼎，沽酒葫芦。崎岖山几里平途，萧疏景无半点尘俗。染
秋光红叶黄花，铺月色清风翠竹，起风声老树苍梧。有如，画图。闲中自有闲中
趣，看乌兔自来去，百岁光阴迅指无，甲子须臾。
　　【尾声】矮窗低屋随缘度，土炕蒲团乐有余，散诞逍遥少荣辱。嗟吁叹吁，
心足意足，伴着这松竹梅花做宾主。
