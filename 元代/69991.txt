【南吕】梁州第七_射雁鱼尾红
元代
乔吉
射雁
鱼尾红残霞隐隐，鸭头绿秋水涓涓，芙蓉灿烂摇波面。见沉浮鸥伴，来往鱼船，平沙衰草，古木苍烟。江乡景堪爱堪怜，有丹青巧笔难传。揉蓝靛绿水溪头，铺腻粉白蘋岸边，抹胭脂红叶林前，将笠檐儿慢卷。迎头，仰面，偷睛儿觑见碧天外雁行现，写破祥云一片笺，头直上慢慢盘旋。
【一枝花】忙拈鹊画弓，急取雕翎箭，端直了燕尾鹓，搭上虎筋弦，秋月弓圆，箭发如飞电，觑高低无侧偏，正中宾鸿，落在蒹葭不见。
【尾】转过紫荆坡白草冢黄芦堰，惊起些红脚鸭金头鹅锦背鸳，吓得这鸂鶒儿连忙向败荷里串。血模糊翅搧扇，扑剌剌可怜，十二枝梢翎向地皮上剪。
