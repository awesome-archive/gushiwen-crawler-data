【中吕】快活三过朝天子四边静
元代
马谦斋
春
海棠娇，恰睡足，牡丹香，正开初。只愁春色在须臾，休教燕子衔春去。
辇毂，景物，芳草碧重城路。五花娇马七香车，帘挂锦珂鸣玉。箫鼓声中，园林佳处，翠鬟歌红袖舞。
近黄公酒垆，诵坡仙乐府，直吃到月转垂杨树。明时难遇，百岁光阴过隙驹。休教辜负，春来春去。榆钱乱舞，难买春光住。
夏
恰帘前社燕忙，正枝头楚梅黄。当空畏日炽炎光，杨柳阴迷深巷。
北堂，草堂，人在羲皇上。亭台潇洒近池塘，睡足思新酿。竹影横斜，荷香飘荡，一襟满意凉。醉乡，艳妆，水调谁家唱？
红尘千丈，岂羡功名纸半张？渔樵闲访，先生豪放，诗狂酒狂，志不在凌烟上。
秋
芰荷衰，翠影稀。豆花凉，雨声催。谁家砧杵捣寒衣？万物皆秋意。
燕归，雁飞，霜染芙蓉醉。长江万里鲈正肥，谩忆家乡味。啸月吟情，凌云豪气，岂当怀宋玉悲！
赏风光帝里，贺恩波凤池，喜生在唐虞世。香山叠翠，红叶西风衬马蹄。重阳佳致，千金曾费。黄橙绿醅，烂醉登高会。
冬
李陵台，草尽枯。燕然山，雪平铺。朔风吹冷到天衢，怒吼千林木。
玉壶，画图，费尽江山句。苍髯脱玉翠光浮，掩映楼台暮。画阁风流，朱门豪富，酒新香开瓮初。毡帘款籁，橙香缓举，半醉偎红玉。
相对红炉，笑遣金钗剪画烛。梅开寒玉，清香时度。何须蹇驴，不必前村去。
