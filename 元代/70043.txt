【双调】落梅风_天宝补遗姮
元代
张可久
天宝补遗
姮娥面，天宝年，闹渔阳鼓声一片。马嵬坡袜儿得了看钱，太真妃死而无怨。
西湖
湖光静，山影孤，载斜阳小舟横渡。正花开玉梅千万株，鹤飞来老逋归与。
冷泉亭小集
弹初罢，酒暂歇，醉诗人满山红叶。问山中许由何处也，老猿啼冷泉秋月。
春日湖上
担春胜，问酒家，绿杨阴列仙图画。下秋千玉容强似花，汗溶溶借人罗帕。
春晚次韵二首
莺莺恨，燕燕愁，惜春归玉容添瘦。东君可人人病酒，怯东风海棠红皱。
金樽尽，玉漏迟，月明天柳阴无地。杜鹃怕将愁唤起，困东风夜深花睡。
蜡梅花
学宫样，改玉容，列金钗主人情重。撼疏林夜来窗外风，蜜蜂儿带香吹冻。
寒夜
寒斋静，瑞雪多，冻吟诗起来孤坐。芦花絮衾江纸也似薄，问袁安怎生高卧？
题扇面小景
人何处？不寄书，一声声雁将秋去。月明中情闹情正苦，玉波寒粉莲啼露。
湖上
羽扇尘埃外，杖藜图画间，野人来海鸥惊散。四十年绕湖赊看山，买山钱更教谁办？
越城春雪
朱帘上，皓齿歌，柳梢青野梅开过。倚阑干醉眸天地阔，雪山寒玉龙高卧。
离情
人孤另，愁万结，南楼上雁声拖拽、别离有情无处写，洞箫寒满天明月。
江上寄越中诸友
江村路，水墨图，不知名野花无数。离愁满怀难寄书，付残潮落红流去。
春情
秋千院，拜扫天，柳阴中躲莺藏燕。掩霜纨递将诗半篇，怕帘外卖花人见。
