【中吕】朱履曲
元代
卢挚
访立轩上人于广教精舍，作此命佐樽者歌之，阿娇杨氏也。
相约下禅林闲士，更寻将乐府娇儿，鹤唳松云雨催诗。你听疏老子，刬地劝分司，他只道人生行乐耳。
恰数点空林雨后，笑多情逸叟风流，俊语歌声互相酬。且不如携翠袖，撞烟楼，都是些醉乡中方外友。
这一等烟霞滋味，敬亭山索甚玄晖，玉颊霜髯笑相携。快教歌宛转，直待要酒淋漓，都道快游山谁似尔。
雪中黎正卿招饮，赋此五章，命杨氏歌之数盏后兜回吟兴，六花飞惹起歌声，东道西邻富才情。这其间听鹤唳，再索甚趁鸥盟，不强如孟襄阳干受冷。
恰才见同云旋磨，但相邀老子婆娑，似台榭杨花点青蛾。那些是风流处，这才是雪儿歌，便有竹间茶也不用他。
虽不至撏绵扯絮，是谁教剪玉跳珠？是谁把溪山粉妆梳？且图待添些酒兴，管甚冻了吟须，看乘风腾六舞。
又没甚金吾呵夜，剩寻将玉女来也，一曲阳春助清绝。便章台街闲信马，曲江岸误随车，且不如竹窗深闲听雪。
泛公子樽中云液，倩佳人掌上金杯，浅酌清歌翠颦眉。直吃到银烛暗，玉绳低，雪晴时人未归。
天宁北山禅老招饮于双松精舍
春意满禅林葱蒨，艳歌听倚竹婵娟，掩映云龛敞风轩。顿医回摩诘病，强半是散花仙，原来这醉乡离朝市远。
脂粉态前生缘业，笑渠侬一刬心邪，才诵罢《楞严》礼释伽。管甚空色梦，你且近前些，与这老双松作个娇侍者。
