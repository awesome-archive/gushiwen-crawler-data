【双调】蟾宫曲　山间书事
元代
吴西逸
　　系门前柳影兰舟，烟满吟蓑，风漾闲钩。石上云生，山间树老，桥外霞收。
玩青史低头袖手，问红尘缄口回头。醉月悠悠，漱石休休，水可陶情，花可融愁。　游玉隆宫
　　碧云深隐隐仙家，药杵玄霜，饭煮胡麻。林下樽，云中鸡犬，树底茶瓜。
香不断灯明绛蜡，火难消炉炼丹砂。朗诵南华，懒上浮槎。笑我尘踪，走遍天涯。　席上
　　博秦楼一笑千金，谁是知音？知此闲心。袅娜花枝，依稀眉宇，香动词林。
止谈笑何须荐寝，尽疏狂足可披襟。乐事追寻，歌罢归来，嗟叹于今。　寄友
　　望故人目断湘皋，林下丰姿，尘外英豪。岂惮双壶？不辞千里，命驾相招。
便休题鱼龙市朝，好评论莺燕心交。醉后联镳，笑听江声，如此风涛。　寄情
　　半缄书好寄平安，几句别离，一段艰难。泪湿乌丝，愁随锦字，望断雕鞍。
恨鱼雁因循寄简，对鸳鸯展转忘餐。楼外云山，烟水重重，成病看看。　纪旧
　　折花枝寄与多情，唤起真真，留恋卿卿。隐约眉峰，依稀雾鬓，仿佛银屏。
曾话旧花边月影，共衔杯扇底歌声。款款深盟，无限思量，语笑盈盈。
