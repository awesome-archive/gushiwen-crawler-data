【黄钟】人月圆_山中书事兴
元代
张可久
山中书事
兴亡千古繁华梦，诗眼倦天涯。孔林乔木，吴宫蔓草，楚庙寒鸦。数间茅舍，藏书万卷，投老村家。山中何事？松花酿酒，春水煎茶。
秋日湖上
笙歌苏小楼前路，杨柳尚青青。画船来往，总相宜处，浓淡阴晴。杖藜闲暇，孤坟梅影，半岭松声。老猿留坐，白云洞口，红叶山亭。
春晚次韵
萋萋芳草春云乱，愁在夕阳中、短亭别酒，平湖画舫，垂柳骄骢。一声啼鸟，一番夜雨，一阵东风。桃花吹尽，佳人何在？门掩残红。
雪中游虎丘
梅花潭似真真面，留我倚阑干。雪晴天气，松腰玉瘦，泉眼冰寒。兴亡遗恨，一丘黄土，千古青山。老僧同醉，残碑休打，宝剑羞看。
会稽怀古
林深藏却云门寺，回首若耶溪。苎萝人去，蓬莱山在，老树荒碑。神仙何处？炼丹傍井，试墨临池。荷花十里，清风鉴水，明月天衣。
客垂虹
三高祠下天如镜，山色浸空涤。莼羹张翰，渔舟范蠡，茶灶龟蒙。故人何在？前程那里？心事谁同？黄花庭院，青灯夜雨，白发秋风！
吴门怀古
山藏白虎云藏寺，池上老梅枝。洞庭归兴，香柑红树，鲈鲙银丝。白家池馆，吴王花草，长似坡诗。可人怜处，啼乌夜月，犹怨西施。
春日湖上二首
东风西子湖边路，白发强寻春。尽教年少，金鞭俊影，罗帕香尘。蹇驴破帽，荒地废苑，流水闲云。恼余归思，花前燕子，墙里佳人。
小楼还被青山碍，隔断楚天遥。昨宵入梦，那人如玉，何处吹箫？门前朝暮，无情秋月，有信春潮。看看憔悴，飞花心事，残柳眉梢。
开吴湘江遇雪
一冬不见梅花面，天意可怜人。晓来如画，残枝缀粉，老树生春。山僧高卧，松炉细火，茅屋衡门。冻河堤上，玉龙战倒，百万愁鳞。
寄璩源芝田禅师
龙湫山上云屯寺，别是一乾坤。僧参百丈，雪深半尺，梅瘦三分。几时亲到？松边弄水，月下敲门。相思无奈，烟萝洞口，立尽黄昏。
三两道中有怀会稽
松风十里云门路，破帽醉骑驴。小桥流水，残梅剩雪，清似西湖。而今杖履，青霞洞府，白发樵夫。不如归去，香炉峰下，吾爱吾庐。
