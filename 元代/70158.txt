【越调】天净沙_马谦斋园亭
元代
张可久
马谦斋园亭
簪缨席上团栾，杖藜松下盘桓，喷玉西风脆管。雪芳亭畔，秋香一树金丸。
雪中酬王一山
瑶园树老琼枝，玉奴酒捧金卮，十二阑干倚徙。探梅人至，灞桥诗等多时。
春情
一言半语恩情，三番两次丁宁，万劫千生誓盟。柳衰花病，春风何处莺莺？
明月楼上有赠
意中千里婵娟，楼头几度团圆？灯下些儿空便。柳惊花颤，何时长在樽前？
由德清道院来杭
丹炉好养朱砂，洞门长掩青霞，又上西湖去马。放心不下，姚源亭梅花。
寒夜书事
月移影落冰池，烟消香护帘衣，枕上佳人未知，雪篝重被，小梅招得春归。
桃源洞
苍云朵朵奇峰，翠蓬隐隐仙宫，醉眼帘花儿重？小桃溪洞，刘郎不信秋风。
春晚
翠帘不卷钩闲，华堂长见门关，血指频将泪弹。玉人愁惯，杏花楼上春残。
秋感
翠萍波底游鱼，碧梧井上啼乌，独立西风院宇。相思何处？芭蕉一卷愁书。
