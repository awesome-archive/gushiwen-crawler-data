【正宫】端正好_俺便似画图
元代
邓玉宾
俺便似画图中，帏屏上，云游遍林影湖光。闲中气味三千丈，抵多少归去来
的陶元亮。
　　【滚绣球】想这皇帝王，至秦始皇，霸图相尚。前后两汉兴亡，魏许昌，晋
建康，六朝隋炀，闹纷纷五代残唐。看这名标青史人千古，只是睡足黄粱梦一场，
兀的回首斜阳。
　　【倘秀才】将着两裹儿三神二黄，几卷儿丹经药方，草履藤冠布懒长。棕毛
扇，鹿皮囊，拖一条落藜拄杖。
　　【呆骨朵】常随着莺儿燕子闲游荡，春风柳絮颠狂。问甚木碗椰瓢，村醪桂
香。乘兴随缘化，好酒无深巷。醉归天地窄，高歌不问腔。
　　【伴读书】谁羡他登金马上玉堂，碧油幕莲花帐。白鹿坡前元戎将，五更鼓
角声悲壮。比及到凌烟阁上功臣像，经了些阔剑长枪。
　　【笑和尚】不如俺悠、悠、悠，一溪云竹笋香，厌、厌、厌，三月火桃花浪，
纷、纷、纷，千顷雪松花放。拾、拾、拾，瑶草芳，采、采、采，灵芝旺，来、
来、来，长生药都无恙。
　　【叨叨令】更有这风鬟雾鬓毛女飘飘样，春花秋草獐鹿呆呆痴痴相。青
天白日藤葛笼笼葱葱障，朝云暮雨山水崎崎岖岖当。好乐陶陶也么哥，笑欣欣也
么哥，兀的是俺信白田茅舍境界里的优优游游况。
　　【朝元七煞】养的这西山白虎精神爽，东海青龙不可当。一气初生，两爻复
后。四象相关，三姓中央。西南月偃，一笑是吾乡。
　　【二】甲庚会处真无妄，戊巳门开迸电光。金鼎烹铅，玉炉抽汞，媒合是黄
婆。匹配在丹房。向那朝元路上，巡甲子玩阴阳。
　　【三】稳乘着三更月底鸾声往，高驭着万里风头鹤背霜。五岳十洲，洞天福
地。方丈蓬莱，箫鼓笙簧。动着俺这仙人家的乐音，朝玉阙拜虚皇。
　　【四】兀的天门日射黄金榜，紫府烟笼白玉墙。有五凤朱楼，九龙丹陛。玉
磬金钟，鼓奏鸡唱。天一和太一，分七政布魁罡。
　　【五】静鞭三下如雷响，阶下时直报日光。左有青龙，右分白虎。后委玄冥，
朱雀在南方，凤凰池上，依八卦摆班行。
　　【六】三十六天贤圣分着君长，二十八宿星辰列着队仗。更有七十二座诸天，
二十四位官福。五岳灵祗，四海龙王。天蓬黑煞，持斧铖镇在阶傍。
　　【七】旌幢旗帜金仪仗，剑戟冠缨玉佩。却更日暖风微，云舒霞散。玉女
金童，侍立成双。珠帘半卷，通明殿幌金光。
　　【收尾】九天帝敕从中降，云冕齐低玉简长。铭心听，敢窥仰。转诏罢，复
两相。有刑罚，有恩赏。承天符，散四方。与仙班，怎比量？戴金冠，衣鹤氅。
宴佳宾，饮玉浆。造化论，劫运讲。归来时袖满天香，又把这西王母蟠桃会上访。
