【双调】胡十八
元代
张养浩
正妙年，不觉的老来到。思往常，似昨朝，好光阴流水不相饶，都不如醉了，睡着。任金乌搬废兴，我只推不知道。
从退闲，遇生日，不似今，忒稀奇。正值花明柳媚大寒食，齐歌着寿词，满斟着玉杯，愿合堂诸贵宾，都一般满千岁。
客可人，景如意，檀板敲，玉箫吹。满堂香蔼瑞云飞，左壁厢唱的，右壁厢舞的。这其间辞酒杯，大管是不通济。
试算春，九十日，屈指间，去如飞。三分中却早二分归，便醉的似泥，浑都有几时。把金杯休放闲，须臾间日西坠。
人会合，不容易，但少别，早相离。幸然有酒有相识，对着这般景致，动着这般乐器。主人家又海量宽，劝诸公莫辞醉。
人笑余，类狂夫，我道渠，似囚拘。为些儿名利损了身躯，不是他乐处，好教我叹吁。唤蛾眉酒再斟，把春光且邀住。
自隐居，谢尘俗，云共烟，也欢虞。万山青绕一茅屋，恰便似画图中间裹着老夫。对着这无限景，怎下的又做官去。
