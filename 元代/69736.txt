【商调】二郎神　怨别
元代
杨景贤
景萧索，迤<辶里>秋光渐老。隐隐残霞如黛扫，暮天阔烟水迢迢。数簇黄花
开烂漫，败叶儿渐零零乱飘。无聊，绿依依翠柳，满目荒芜衰草。
　　【梧叶儿】凄凄凉凉恹渐病，悠悠荡荡魂魄消，失溜疏刺金风送竹频摇。渐
渐的黄花瘦，看看的红叶老。题起来好心焦，恨则恨离多会少。
　　【二郎神幺篇】记伊家幸短，枉着人烦烦恼恼。怏怏归来入绣幕，想薄情镇
日魂消。乍离别难弃舍，索惹的恹恹瘦却。
　　【金菊香】多应他意重我情薄，既不是可怎生雁贴鱼缄音信杳。相别时话儿
不甚好，恨锁眉梢，越思量越思想越添焦。
　　【浪来里煞】情怀默默越焦躁，冷冷清清更漏迢，盈盈业眼不暂交。画烛荧
荧，他也学人那泪珠儿般落。畅道有几个铁马儿铎，琅琅的空聒噪，响珊珊梆梆
的寒砧捣。呀呀的寒雁南飞，更和着那促织儿絮叨叨更无了。
