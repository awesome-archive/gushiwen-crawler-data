【越调】寨儿今
元代
赵善庆
早春湖游
景物新，艳晨昏，山气张大成绿云。画舫红裙，紫陌游人，香软马蹄尘。棹涟漪水皱罗纹，破韶华桃露朱唇。湖风肥柳线，堤雨厚莎茵。春，又早二三分。
春情
愁冉冉，病恹恹，红窗睡起不甚忺。墨淡眉尖，风冷牙签，象管怕重拈。倦梳云懒对妆奁，怕愁春不卷珠帘。落红堆翠径，飞絮拥雕檐。嫌，楼外雨帘纤。
泊潭洲
忆旧游，叹迟留，情似汉江不断头。暮霭西收，楚水东流，烟草替人愁。鹭分沙接岸沧州，鱼惊饵晒网轻舟。风闲沽酒旆筛，月淡挂帘钩。秋，尽在雁边楼。
美妓
舞态轻，曲声清，生香玉骨粉掿成。娇眼珠星，指甲春冰，云鬓剪鸦翎。记沉香火里调笙，忆砑罗裙上弹筝。轻颦欺燕燕，浅笑妒莺莺。挣，那更性胡伶。
