【中吕】快活三过朝天子_偕程令尹游
元代
张可久
偕程令尹游烟萝洞
农成耒耜功，吏散簿书丛。一樽还许野人同，郊外联飞鞚。
二公，意浓，破五日渊明俸。梅边醉袖袅花风，乐与渔樵共。踞虎登龙，翔鸾飞凤，晴山千万峰。留连醉翁，招邀妙容，同入烟萝洞。
春思
花前想故人，楼下几销魂。一声孤雁破江云，望断无音信。
倚门，夜分，月淡寒灯尽。梅梢窗外影昏昏，花落香成阵。泪粉啼痕。伤春方寸。飘零寄此身。为君，瘦损，不似年时俊。
