【双调】殿前欢_春晚怨春迟
元代
张可久
春晚
怨春迟，夜来风雨妒芳菲。西湖云锦吴山翠，正好传杯。兰舟画桨催，柳外莺声碎，花底佳人醉。携将酒去，载得诗归。
湖上宴集二首
宴瑶池，莲花白酒绿荷杯。鸳鸯惊起歌声沸，云锦离披。山空濛雨亦奇，水潋滟天无际，船荡漾人皆醉。孤山鹤唳，仙井龙归。
叹诗癯，十年香梦老江湖。笙歌又是钱塘路，往事何如？青鸾写恨书，红锦题情疏，翠馆酬春句。桃花结子，乳燕将雏。
雪晴泛舟
凭阑干，销金锅熔出烂银山。白模糊不见芦花岸，空倚高寒。把西施比玉环，樽前看，素淡家常扮。新声象板，清兴驴鞍。
