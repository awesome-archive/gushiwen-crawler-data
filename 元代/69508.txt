【中吕】阳春曲_秋思千山落
元代
周德清
秋思
千山落叶岩岩瘦，百结柔肠寸寸愁，有人独倚晚妆楼；楼外柳，眉叶不禁秋。
春晴
雨晴花柳新梳洗，日暖蜂蝶便整齐，晓寒莺燕旋收拾。催唤起，早赴牡丹期。
春晚
镫挑斜月明金韂，花压春风短帽檐，谁家帘影玉纤纤？粘翠靥，消息露眉尖。
别情
月儿初上鹅黄柳，燕子先归翡翠楼，梅魂休暖凤香篝。人去后，鸳被冷堆愁。
赠歌者韩寿香
素梅又见樽前唱，红叶何时水上忙？姓名端的不寻常。韩寿香，一字暗包藏。
半池暖绿鸳鸯睡，满径残红燕子飞，一林老翠杜鹃啼。春事已，何日是归期？
