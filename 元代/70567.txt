【双调】雁儿落过得胜令_送别和风闹
元代
刘时中
送别
和风闹燕莺，丽日明桃杏。长江一线平，暮雨千山静。载酒送君行，折柳系离情。梦里思梁苑，花时别渭城。长亭，咫尺人孤另；愁听，阳关第四声。
东山仰谢安，秋水思张翰。长沙屈贾谊，落日悲王粲。坐上酒初残，灯下剑空弹。马援标铜柱，班超指玉关。遥看，明月钱塘岸；云间，山头更有山。
题和靖墓
西湖避世乖，东阁偿诗债。遨游天地间，放浪江湖外。读易坐书斋，策杖步苍苔。酒饮方拚醉，诗成且放怀。渐渐梅开，独立黄昏待。暗暗香来，清闲处士宅。
