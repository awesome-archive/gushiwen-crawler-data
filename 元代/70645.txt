【双调】雁儿落过得胜令_懒栽番岳花
元代
刘庭信
　　懒栽番岳花，学种樊迟稼。心闲梦寝安，志满忧愁大。无福享荣华，有分受
贫乏。燕度春秋社，蜂喧早晚衙。茶瓜，林下渔樵话。桑麻，山中宰相家。下一
局不死棋，论一着长生计。服一丸延寿丹，养一口元阳气。看一片岭云飞，听一
会野猿啼。化一钵千家饭，穿一领百衲衣。枕一块顽石，落一觉安然睡。对一派
清溪，悟一生玄妙理。
