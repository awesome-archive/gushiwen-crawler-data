【双调】蝶恋花
元代
杜仁杰
鸥鹭同盟曾自许，怕见山英，怪我来何暮？风度修然林下去，琴书共作烟霞侣。
【乔牌儿】去绝心上苦，参透静中趣。春潮尽日舟横渡，风波无赖阻。
【金娥神曲】世俗，看取，花样巧番机杼。乾
坤腐儒，天地逆旅，自叹难合时务！
【二】仕途，文物，冠盖拥青云得路，恩诏宠金门平步。出入里雕轮绣毂，坐卧处银屏金屋。
【三】是非，荣辱，功名运前生天注。风云会一时相遇，雷霆震一朝天怒。荣华似风中秉烛，品秩似花梢露。
【四】至如，有些官禄，辨甚么贤共愚。更那，有些金玉，识甚么亲共疏？命福，有些乘除，问甚么有共无！
【离亭宴带歇指煞】天公教富须还富，人心待足何时足？叮咛寄语玉堂臣，休作抱官囚金谷。民谩作贪才汉，铜山客枉教看钱虏。脱尘缘隐华山，远市朝归盘谷。云林杜曲，种青门数亩邵平瓜，酿白酒五斗刘伶醁，赏黄花三径渊明菊。诵漆园《秋水篇》，读屈原《离骚》赋。一任翻云覆雨，看乌兔走东西，听渔樵话今古。
