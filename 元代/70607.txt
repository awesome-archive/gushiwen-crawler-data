【黄钟】醉花阴_独倚屏山把
元代
白贲
独倚屏山把玉纤屈，并鸳枕将归期算彻。一自玉人别，瘦骨岩岩，趱过裙腰摺。
【出队子】粉香一捻，不思量难弃舍。语怜檀口口咨嗟，情怨芳心心哽噎，愁压蛾眉眉暗结。
【幺】\秦欢晋爱成吴越，料今生缘分拙。四时饮饍强捱些，千种恩情有间隔，海洋相思无处说。
【神仗儿煞】菱花半缺，合欢带绝。楚岫云迷，蓝桥月缺。银瓶沉坠，琼簪碎折。锦筝应折弦难接，骖鸾梦宁贴，修鸳简更悲切。紫砚飞香，墨浮兰麝。蘸秋毫撇代喉舌，诉离情粉笺和泪写。
