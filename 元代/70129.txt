【商调】梧叶儿_赠喜温柔蟾
元代
曾瑞
赠喜温柔
蟾宫闭，花貌羞，莺呖呖啭歌讴。樽前立，席上有，喜温柔。都压尽墙花路柳。
朝云退，暮雨收，悲秋客泪空流。伤情思，非病酒，见温柔。便痊可相思证候。
歌金缕，捧玉瓯，杯巡后越风流。心肠拽，模样兜，喜温柔。偏能会将没作有。
云归岫，月转楼，芳景去最难留。蝶寻对，莺唤友，劝温柔。且饮彻闲茶浪酒。
鸳鸯帐，燕子楼，孤枕怯夜凉秋。啼痕揾，罗帕溲，想温柔。捱不得天长地久。
秋波溜，眉黛愁，施展会鬼胡由。蹅科耨，吟句讴，喜温柔。迤逗杀狂朋怪友。
寻破绽，觅优头，将恩爱变为雠。去何咒，来呵瞅，逞温柔。省可里扭头拗手。
春归后，花谢休，寻春客慵追游。痴心候，坚意守，喜温柔。休徯蹬风流配偶。
他垂钓，谁上钩，休妆赖几曾有。得你意，平生够，喜温柔。怎禁你行监坐守。
闲寻斗，不肯休，折证倒看谁羞。人难嗽，你撒飏，怨温柔。自落得出乖弄丑。
