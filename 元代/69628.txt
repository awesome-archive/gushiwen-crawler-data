【商调】集贤宾
元代
马致远
思情
天涯自他为去客，黄犬信音乖。日日凌波袜冷，湿透青苔。向东风不倚朱扉，傍斜阳也立闲阶，扑通地石沉大海，人更在青山外。倦题宫叶字，羞见海棠开。
【幺】春光有钱容易买，秋景最伤杯。他便似无根蓬草，任飘零不厌尘埃。假饶是线断风笋，落谁家也要个明白。近来自知浮世窄，少负他惹多苦债，别离期限数，占卜卦钱排。
【金菊香】敢投了招婿相公宅，多就了除名烟月牌，迷留没乱处猜。柳叶眉儿好，等你过章台。
【浪来里】更漏永，怎地捱？砧声才住角声哀。有灯光恨杀无月色，是何相待？姮娥影占了看书斋。
【尾】听夜雨无情，哨纱窗紧慢有三千解，韵欺蛩入耳，点共泪盈腮。疏竹响，晚风筛。刬地将芭蕉叶儿摆。意中人何在？猛随风雨上心来！
