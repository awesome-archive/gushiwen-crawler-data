【仙吕】袄神急
元代
白贲
绿阴笼小院，红雨点苍苔。谁想东君也是人间客，纵分连理枝，谩解合欢带，伤春早是心地窄。愁山和闷海，畅会栽排。
【六幺遍】更别离怨，风流债。云归楚岫，月冷秦台。当时眷爱，如今阻隔。准备从今因他害，伤怀，冷清清日月怎生捱？
【元和令】鸾交何日重？鸳梦财几时再？清明前后约归期，到如今牡丹开。空等待翠屏香里掩东风，铺陈下愁境界。
【赚尾】无情子规声更哀，畅好明白。既道不如归去，看你几声儿撺掇得那人来？
