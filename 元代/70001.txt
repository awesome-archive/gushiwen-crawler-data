【南吕】四块玉_泛彩舟、携
元代
刘时中
泛彩舟、携红袖，一曲新声按伊州，樽前更有忘机友：波上鸥，花底鸠，湖畔柳。
今日吴，明朝楚，吴楚交争几荣枯。试将历代从头数：忠孝臣，贤明主，泉下土。
看野花，携村酒，烦恼如何到心头，红缨白马难消受。二顷田，两只牛，饱时候。
佐国心，拿云手，命里无时莫强求，随缘过得休生受。几叶绵，几匹绸，暖时候。
利尽收，名先有，得好休时便好休，闲中自有闲中友：门外山，湖上酒，林下叟。
衣紫袍，居黄阁，九鼎沉似许由瓢，甘美无味教人笑。弃了官，辞了朝，归云好。
万丈潭，千寻坎，一线风涛隔仙凡，识破休被功名赚。无厌心，呆大胆，谁再敢。
何况甜，公途险，虎豹重关整威严，仇多恩少皆堪叹。业贯盈，横祸满，无处闪。
禄万钟．家千口，父子为官弟封侯，画堂不管铜壶漏。休费心，休过求，攧破头。
咏郑元和
风雪狂。衣衫破，冻损多情郑元和，哩哩嗹嗹嗹哩啰，学打《莲花落》。不甫能逢着亚仙，肯分的撞着李婆，怎奈何？
