【双调】蝶恋花_闺怨夜月楼
元代
曾瑞
闺怨
夜月楼头横玉管，雾帐云屏，常恨春霄短。别后身属新恨管，泥金翠袖啼痕满。
【乔牌儿】旧衣服陡恁宽，好茶饭减多半。添盐添醋人撺断，刚捱了少半碗。
【神曲缠】似这般，我怎谩，招处女邻姬相玩。云堆髻盘，钗横凤冠，这憔悴除他来缓。我怎观，樵爨。残荷飐荒凉池畔，衰柳拂斜阳楼观。秋草比人情一般，妆点就闲愁一段。
【幺】闷如何，倒断，音尘杳归期难算。断久恋花衢妓馆，想难忘娇艳浓欢。恨题班姬素纨，笔书乏蒙氏毫端。鸾肠断，翠槃，恨无个地缝钻。一会没乱，一会心酸，都撮来眉上攒。无甚病痯，钏松冰腕，腹中愁堆垛满。
【离亭带歇指煞】顿不开眉上连环贯，续不上腹内柔肠断。凄惶业债，风流婿魂梦中少团圆。淹渐病昼夜家厮缠缴，相思鬼行坐里常陪伴。暮寒生灯渐昏，微雨歇云初判。添愁衅端，风引漏声来，月移花影去，物感愁心乱。强解开闷套头，硬剁断愁羁绊，先擗掠凄凉两般。怀抱的枕儿温，香熏的被儿暖。
