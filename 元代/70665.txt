【越调】斗鹌鹑_咏小卿释卷
元代
周文质
咏小卿
释卷挑灯，攀今览古；妒日嫌风，埋云怨雨。因观金斗遗文，故造绿窗新语。自忖度，有窨腹，好做得是也有钞茶商，好行得差也能文士夫。
【紫花儿】苏娘娘本贪也欲也，冯员外既与之求之，双解元怎羡乎嗟呼？但常见酬歌买笑，谁再睹沾酒当垆。哎！青蚨，压碎那茶药琴棋笔砚书。今日小生做个盟甫，改正那村纣的冯魁，疏驳那俊雅的通叔。
【小桃红】当时去底遇娇姝，嫩蕊曾分付，便合根尽掘去。自情疏，直教他连愁嫁作商人妇。刬的进功名仕途，直赶到风波深处，双渐你可甚"君子断其初"？
【金蕉叶】微雨洗丹枫秀谷。薄雾锁白蘋断浒；零露湿苍苔浅渚，明月冷黄芦远浦。
【调笑令】那其间美女，搂着村夫，怎做得贤愚不并居？便休题书中有女颜如玉，偏那双通叔不者也之乎？他也曾悬头刺股将经史读，他几曾寻得个落雁沉鱼？
【秃厮儿】双渐正瑶琴自抚，冯魁正红袖双扶。双渐正弹成满江肠断曲，冯魁正倒金壶，饮芳醑。
【圣药王】双渐正眉不疏，冯魁正兴未足。双渐正闷随江水恨吞吴，冯魁正乐有余。双渐正愁怎除，冯魁正写成今世不休书。双渐正嫌杀影儿孤。
【屋】寻思两个闲人物，判风月才人记取：将俊名儿双渐行且权除，把俏字儿冯魁行暂时与。
