【仙吕】寄生草_酒色财气常
元代
范康
酒色财气
常醉后方何碍，不醉时有甚思。糟腌两个功名字，醅淹千古兴亡事，曲埋万丈虹霓志。不达时皆笑屈原非，但知音尽说陶潜是。
花尚有重开日，人决无再少年。恰情欢春昼红妆面，正情浓夏日双飞燕，早情疏秋暮合欢扇。武陵溪引入鬼门关，楚阳台驾到森罗殿。
绿珠娇人无比，石崇富祸有余。全家儿老幼遭诛戮，半合儿帑藏无金玉，两般儿景物伤情绪。暗尘埋锦步障花边，乱蝉鸣金谷园中树。
形骸随红尘化，功名向青史标。七英雄事业真堪笑，六豪王踪迹平如扫，两下里争战图前闹。一壁厢淡烟衰草霸王城，一壁厢西风落日高皇庙。
