【南吕】梁州第七
元代
商衟
戏三英
暖律回春过腊，融和布满天涯。禁城元夜生和气，况金吾不禁，良宵欢洽。九衢三市，万户千门。重重绣帘高挂，列银烛荧煌家家斗骋奢华。玉帘灯细捻琼丝，金莲灯匀排艳葩，栀子灯碎剪红纱。壁灯儿，巧画。过街灯照映纱灯、戏灯机关妙，滚灯、转雚瓦灯耍。月灯高悬水灯戏，将天地酬答。
【幺】彩结鳌山对耸，箫韶鼓吹喧哗。仕女王孙知多少？宝鞍锦轿，来往交叉。酒豪诗俊，谢馆秦楼。会传杯笑饮流霞，见游女行歌尽〔落梅花〕。向杜郎家酒馆里开樽，王厨家食店里饭罢，张胡家茗肆里分茶。玉人，娇姹。爱云英辨利绛英天然俊，共联臂同把。偶过平康赏茗妭，越女吴姬。
【赚煞】绮罗珠翠金钗插，兰麝风生异香撒，弦管相煎声咿哑。民物熙熙，谁道太平无象？听歌舞见风化，酩酊归来，控玉骢不记得还家。唱道玉漏沉沉，楼头仿佛三更打。灯影伴月明下，醉醺醺婉英扶下马。
