【双调】清江引_春思黄莺乱
元代
张可久
春思
黄莺乱啼门外柳，雨细清明后。能消几日春，又是相思瘦，梨花小窗人病酒。
交翠亭
梅花自开鹤自舞，隔断蓬莱路。雪明黄柳梢，月暗苍松树，池上翠亭人笑语。
夏夜即事
醉来晚风生画堂，不记樽前唱。冰壶荔子浆，月枕蓉花帐，酒醒玉人环珮响。
春怀
水边粉墙生翠藓，紧闭秋千院。银骢暖玉鞍，彩凤泥金扇，那人看花归路远。
采石江上
江空月明人起早，渺渺兰舟棹。风清白鹭洲，花落红雨岛，一声杜鹃春事了。
草庵午睡
先生华山高处隐，自有清贫分。华堂碧玉箫，紫绶黄金印，不如草庵春睡稳。
秋思
孤眠夜寒魂梦怯，月暗纱灯灭。青蘋泣露花，白柳吟风叶。南楼雁来书到也。
草堂夜坐
三间草堂何所有？月色黄昏又。鹤依松树凉，人伴梅花瘦，客来不须茶当酒。
开玄堂上
桃源洞中春几许，此夜德星聚。天香玉蕊烟，仙酒琼花露，凤笙一声鹤对舞。
