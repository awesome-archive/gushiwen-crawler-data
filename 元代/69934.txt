【南吕】一枝花_远归年深马
元代
奥敦周卿
远归
年深马骨高，尘惨貂裘敝。夜长鸳梦短，天阔雁书迟。急觅归期，不索寻名利。归心紧归去疾，恨不得袅断鞭梢，岂避千山万水！
【梁州】龟卦何须再卜，料灯花已报先知。并程途不甫能来到家内，见庭闲小院，门掩昏闺，碧纱窗悄，斑竹帘垂。将个栊门儿款款轻推，把一个可喜娘脸儿班回。急惊列半晌荒唐，慢朦腾十分认得，呆答孩似醉如痴！又嗔，又喜。共携素手归兰舍，半含笑半擎泪。些儿春情云雨罢，各诉别离。
【尾】我道因思翠袖宽了衣袂，你道是为盼雕鞍减了玉肌。不索教梅香鉴憔悴，向碧纱幮帐底，翠帏屏影里，厮揾着香腮去镜儿比。
