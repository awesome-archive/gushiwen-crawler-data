【双调】行香子_叹世名利相
元代
曾瑞
叹世
名利相签，祸福相兼，使得人白发苍髯。残花雨过，落絮泥沾，似梦中身、石中火、水中盐。
【幺】跳下竿尖，摆脱钩钳，乐天真休问人嫌。顾前盼后，识耻知廉。是汉张良，越范蠡，晋陶潜。
【乔木查】尽秋霜鬓染，老去红尘厌。名利为心无半点，庄周蝶梦甜，疏散威严。
【搅筝琶】君休欠，何故苦厌厌。月满还亏，杯盈自滟，荣贵路景稠粘。沾惹情忺，把穿。绝业贯休再添，徒尔趋炎。
【拨不断】弃雕檐，隐闾阎。灰心打灭烧身焰，袖手擘开锁顶钳，柔舌砍钝吹毛剑。旧由绝念。
【离亭宴带歇指煞】无钱妆富刚为僭，有财合散休从俭。狂夫不厌，为口腹遥天外置网罗，贪贿赂满肚里生荆棘，争人我平地上撅坑堑。六印多你尚贪，一瓢足咱无欠。君子退谦，把两字利名勾，向百岁光阴里，将一味清闲占。供庖厨野齑香，忘宠辱村醪酽。无客至柴荆昼掩，卧松菊北窗凉，躲风波世途险。
