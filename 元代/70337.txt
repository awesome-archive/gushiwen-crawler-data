【中吕】上小楼　自适
元代
王爱山
酒酣时乘兴吟，花开时对景题。剪雪裁冰，击玉敲金。贯串珠玑，得意时，
自陶写，吟哦一会，放情怀悦心神有何惭愧？
　　思古来屈正则，直恁地禀性僻。受之父母，身体发肤。跳入江里，舍残生，
博得个，名垂百世，没来由管他甚满朝皆醉。
　　黑甜浓坦腹眠，清凉风拂面吹。高卧藤床，铺片蒲席，枕块顽石，日三竿，
睡正美，蒙头衲被，起得迟怕画不着卯历？
　　开的眼便是山，那动脚便是水。绿水青山，翠壁丹崖。可作屏帏，乐心神，
净耳目，抽身隐逸，养平生浩然之气。
