【不知宫调】时新乐
元代
周文质
千里独行关大王，私下三关杨六郎，张飞忒煞强，诸葛军师赛张良。暗想，这场，张飞莽撞，大闹卧龙冈，大闹卧龙冈。
金妆宝剑藏龙口，玉带红绒皇宣授。男儿得志秋，旌旗影里骤骅骝。满斟，玉瓯，笙歌齐奏，喧满凤凰楼，喧满凤凰楼。
人活百岁七十稀，百岁光阴能几日。光阴积渐催，穿了吃了是便宜。唱著，舞著，终日沉醉，不饮是呆痴，不饮是呆痴。
迓鼓童童笆篷下，数个神翁年高大。糍糕著手拿，磁瓯瓦带浑滓。铺下，板踏，萝卜两把，盐酱蘸梢瓜，盐酱蘸梢瓜。
霎时相见便流恋，俊俏庞儿少曾见。一朵白玉莲，端端正正在湖边。细看，可怜，香风拂面，真乃是前缘。
