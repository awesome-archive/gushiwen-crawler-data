【南吕】一枝花_为打球子作
元代
王和卿
为打球子作
夭桃绽锦囊，嫩柳垂金线。梨花喷白雪，芳草绿铺茵。春日郊园，出凤城闲游玩。选高原胜地面，就华屋芳妍，将步踘家风习演。
【梁州】列俊逸五陵少年，簇豪家一代英贤。把人间得失踏遍。输羸胜败，则要敬爱相怜。忘机乘兴，花径斜穿。高场上角坐处盘旋，要高名天下人传。头捧急钻彻云烟，二六紧巧妙两全，高场中扶辊能眠，非是过口身不到，三斗声名显。论出远更休选，折抹待占。事画团栾莫施展，占镇中原。
【三煞】四周浓绿围屏甸，一簇深红罩短垣，习行打远乐霞川。据那义让廉和，有仁德高低无怨，要知左右识体面。担捧笼叫须奴趁圈，尽日连年。
【二】轻轮月杖惊花片，慢辊星丸荡柳线，一行步从紧相连。诸传戏都难，唯摇丸元无酌献，自古与流传。想常胜寻思意非浅，但犯着死处休言。
【一】旧作杖结束得都虬健，绒约手扎拴的彩色鲜。锦衣抛胜各争先，得胜的欣然，画方基荷茵庭院。安员王将袖梢先卷，觑上下，观高低，望远拉，料得周正无偏。
【尾】畅道引臂员扇，棒过处飞星如箭，茂林中法头不善。指觑窝落在花柳场边，不吊上也无一步远。
