【双调】落梅风
元代
周文质
眉间恨，心上苦，口难言把脚尖儿分付。乌靴上半痕鞋下土，忍轻将袖梢儿挪去。
楼台小，风味佳，动新愁雨初风乍。知不知对春思念他，倚阑干海棠花下。
新秋夜，微醉时，月明中倚阑独自。吟成几联肠断诗，说不尽满怀心事。
鸾凤配，莺燕约，感萧娘肯怜才貌。除琴剑又别无珍共宝。则一片至诚心要也不要？
风流士，年少客，花无名帽檐羞带。新来颇觉略分外，相思病等闲不害。
乾坤内，山共水，论风流古杭为最。北高峰离不得三二里，回头看镂金铺翠。
