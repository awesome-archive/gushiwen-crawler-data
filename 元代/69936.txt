【中吕】普天乐_吴门客中九
元代
任昱
吴门客中
九秋天，三吴地，江空寒早，天远书迟。黄菊开，丹枫坠。流水行云无拘系，好光阴枉自驱驰。尘心自洗，清风绿绮，明月金杯。
湖上
浣花溪，方壶地，呼猿领鹤，问柳寻梅。行厨白玉盘，进酒者楼妓。惊起沙头鸳鸯睡，棹红云乘兴而回。冰壶影里，笙歌远近，水榭高低。
花园改道院
锦江滨，红尘外，王孙去后，仙子归来。寒梅不改香，舞榭今何在？富贵浮云流光快，得清闲便是蓬莱。门迎野客，茶香石鼎，鹤守茅斋。
暮春即事
被诗摩，将花探，春深渭北，绿满江南。残红鱼浪香，接叶莺巢暗。古往今来无心勘，习家池日日春酣。人生易感，青铜似月，白发盈簪。
