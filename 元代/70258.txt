【正宫】醉太平_伤春烟消宝
元代
张可久
伤春
烟消宝鸭，字篆银蜗，伤春心事付琵琶，误平康过马。玉容泪湿鸳鸯帕，红绒再冷秋千架，金壶水换牡丹花，等他来看咱。
金华山中
金华洞冷，铁笛风生。寻真何处寄闲情？小桃源暮景。数枝黄菊勾诗兴，一川红叶迷仙径，四山白月共秋声，诗翁醉醒。
登卧龙山
黄庭小楷，白苎新栽，一篇闲赋写秋怀，上越王古台。半天虹雨残云载，几家渔网斜阳晒，孤村酒市野花开，长吟去来。
山中小隐
裹白云纸袄，挂翠竹麻条，一壶村酒话渔樵，望蓬莱缥缈。涨葡萄青溪春水流仙棹，靠团标空岩夜雪迷丹灶，碎芭蕉小庭秋树响风涛，先生醉了。
