赵文敏书洛神赋
元代
唐珙
当年子敬洛神赋，欧褚临摹不知数。
世人惟重十三行，真赝难分争抵捂。
赵公书法宗二王，手写全篇复前古。
上追黄庭下乐毅，善刻唐临俱未许。
残编断简久脱略，赵璧随珠获全睹。
宓妃夜走天吴奔，骊龙腾骧老蛟舞。
人间欲见不易得，往往收藏秘天府。
江南故家多好事，一纸宁论白金估。
临池墨笔尽飞动，贯月虹光夜吞吐。
愿加十袭重珍护，却恐雷霆来下取。
