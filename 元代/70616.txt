【双调】新水令_题西湖四时
元代
马致远
题西湖
四时湖水镜无瑕，布江山自然如画。雄宴赏，聚奢华。人不奢华，山景本无价。
【庆东原】暖日宜乘轿，春风堪信马，恰寒食有二百处秋千架。向人娇杏花，扑人衣柳花，迎人笑桃花。来往画船游，招飐青旗挂。
【枣乡词】纳凉时，波涨沙，满湖香芰荷蒹葭。莹玉杯，青玉斝，恁般楼台正宜夏，都输他沉李浮瓜。
【挂玉钩】曲岸经霜落叶滑，谁道是秋潇洒。最好西湖卖酒家，黄菊绽东篱下。自立冬，将残腊，雪片似江梅，血点般山茶。
【石竹子】锦绣钱塘富贵家，簪缨画戟官宦衙。百岁能欢几时价，可惜韶华过了他。
【山石榴】橹摇摇，声嗟呀，每华一梦天来大，风物逐人化。虚名争甚那？孤舟驾，功名已在渔樵话，更饮三杯罢。
【醉娘子】真个醉也么沙，真个醉也么沙。笑指南峰，却道西楼，真个醉也么沙。
【一锭银】欲赋终焉力不加，囊箧更俱乏。自赛了儿婚女嫁，却归来林下。
【驸马还朝】想象间神仙宫类馆娃，俯仰间飞来峰胜巫峡。葛仙翁郭璞家，几点林樱似丹砂。
【胡十八】云外塔，日边霞，桥上客，树头鸦，水亭山阁日西斜。哎，老子，醉么？宜阆苑泛浮槎。
【阿纳忽】山上栽桑麻，湖内寻生涯，枕头上鼓吹鸣蛙，江上听甚琵琶。
【尾】渔村偏喜多鹅鸭，柴门一任绝车马。竹引山泉，鼎试雷芽。但得孤山寻梅处，苫间草夏，有林和靖是邻家，喝口水西湖上快活煞。
