【正宫】小梁州_篷窗风急雨丝丝
元代
张可久
篷窗风急雨丝丝，笑拈吟髭。淮阳西望路何之？鳞鸿至，把酒问篙师。【幺】迎头便说兵戈事，风流再莫追思。塌了酒楼，焚了茶肆，柳营花市，更呼甚燕子莺儿。
秋风江上棹孤舟，烟水悠悠。伤心有事赋登楼，山容瘦，枫树替人愁。【幺】樽前细把茱萸嗅，问相知几个白头？乐可酬，人非旧，黄花时候，枉负晋风流。
秋风江上棹孤航，烟水茫茫。白云西去雁南翔，推篷望，情思满沧浪。【幺】东篱误约陶元亮，过了重阳。自感伤，何情况？黄花惆怅，空作去年香。
