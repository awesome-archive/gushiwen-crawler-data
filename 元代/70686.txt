【越调】小桃红_临川八景东
元代
盍西村
临川八景
东城早春
暮云楼阁画桥东，渐觉花心动。兰麝香中看鸾凤，笑融融，半醒不醉相陪奉。佳宾兴浓，主人情重，合和小桃红。
西园秋暮
玉簪金菊露凝秋，酿出西园秀。烟柳新来为谁瘦？畅风流，醉归不记黄昏后。小糟细酒，锦堂晴昼，拚却再扶头。
江岸水灯
万家灯火闹春桥，十里光相照。舞凤翔鸾势绝妙，可怜宵，波间涌出蓬莱岛。香烟乱飘，笙歌喧闹，飞上玉楼腰。
金堤风柳
落花飞絮舞晴沙，不似都门下。暮折朝攀梦中怕，最堪夸，牧童渔叟偏宜夏。清风睡煞，淡烟难画，掩映两三家。
客船晚烟
绿云冉冉锁清湾，香彻东西岸。官课今年九分办，厮追攀，渡头买得新鱼雁。杯盘不干，欢欣无限，忘了大家难。
戍楼残霞
戍楼残照断霞红，只有青山送。梨叶新来带霜重，望归鸿，归鸿也被西风弄。闲愁万种，旧游云梦，回首月明中。
市桥月色
玉龙高卧一天秋，宝镜青光透。星斗阑干雨晴后，绿悠悠，软风吹动玻璃皱。烟波顺流，乾坤如昼，半夜有行舟。
莲塘雨声
忽闻疏雨打新荷，有梦都惊破。头上闲云片时过，泛清波，兰舟饱载风流货。诸般小可，齐声高和，唱彻采莲歌。
杂咏
市朝名利少相关，成败经来惯。莫道无人识真赝，这其间，急流勇退谁能辨？一双俊眼，一条好汉，不见富春山。
古今荣辱转头空，都是相般弄。我道虚名不中用，劝英雄，眼前祸患休多种。秦宫汉冢，乌江云梦，依旧起秋风。
杏花开候不曾晴，败尽游人兴。红雪飞来满芳径，问春莺，春莺无语风方定。小蛮有情，夜凉人静，唱彻醉翁亭。
海棠开过到蔷薇，春色无多味。争奈新来越憔悴，教他谁，小环也似知人意。疏帘卷起，重门不闭，要看燕双飞。
淡烟微雨锁横塘，且看无风浪。一叶轻舟任飘荡，芰荷香，渔歌虽美休高唱。些儿晚凉，金沙滩上，多有睡鸳鸯。
绿杨堤畔蓼花洲，可爱溪山秀。烟水茫茫晚凉后，捕鱼舟，冲开万顷玻璃皱。乱云不收，残霞妆就，一片洞庭秋。
晚来群雀噪茅檐，渐渐云收敛。但觉新凉入藤簟，喜幽潜，佳人学得皆勤俭。闲情幽怨，新愁旧恨，不许上眉尖。
淡黄杨柳月中疏，今古横塘路。为问萧郎在何处，近来书，一帆又下潇湘去。试问别后，软绡红泪，多似露荷珠。
