【中吕】朝天子_道院中碧桃
元代
张可久
道院中碧桃
翠蛾恨谁？青鸾信迟，题诗记清明日。泪弹红雨笑邻姬，同立苍苔地。萼绿仙人，玄都观里，怪刘郎不记得。今春又归，花能几回？且自吹笙醉。
访九皋使君
槿篱，傍水，楼与青山对。一庭香雪糁荼蘼，松下溪童睡。净地留题，柴门还闭，笼开鹤自飞。看梅，未回，多管向西湖醉。
春思
菱花破两边，瑶琴断四弦，恩又翻成怨。黄云孤雁褪花钿，羞掩双鸾扇。归燕年年，离恨绵绵，又西湖拜扫天。寺前，上船，试照我伤春面。
