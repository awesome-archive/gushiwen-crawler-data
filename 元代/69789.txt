【双调】雁儿落过得胜令　闲适
元代
邓玉宾子
穷通一日恩，好弱十年运。身闲道义尊，心远山林近。尘世不同群，惟与道
相亲。一钵千家饭，双凫万里云。经纶，斗许黄金印；逡巡，回头不见人。乾坤
一转丸，日月双飞箭。浮生梦一场，世事云千变。万里玉门关，七里钓鱼滩。晓
日长安近，秋风蜀道难。休干，误杀英雄汉；看看，星星两鬓斑。晴风雨气收，
满眼山光秀。寻苗枸杞香，曳杖桄榔瘦。识破抱官囚，谁更事王侯？甲子无拘击，
乾坤只自由。无忧，醉了还依旧；归休，湖天风月秋。
