【中吕】粉蝶儿_怨别银烛高
元代
王挺秀
怨别
银烛高烧，画楼中月儿才照，绣帘前花影轻摇。翠屏闲，鸳衾剩，梦魂初觉。觉来时香汗初消，更那堪绣帏中冷落。
【醉春风】珠帘上玉玎王東，金炉中香缥缈，彩云声断紫鸾箫。那其间恼，恼，万种凄凉，几番愁闷，一齐都到。
【普天乐】露浥的海棠肥，霜压的梧桐落。金风淅淅，玉露消消。云中白雁飞，砌畔寒蛩叫。夜静离人添寂寥，越教人意穰心劳。眼横秋水，云埋楚岫，浪起蓝桥。
【十二月】夜沉沉明河皎皎，昏惨惨暮景消消，低矮矮帏屏静悄，冷清清良夜迢迢。闷恹恹把情人去了，急煎煎心痒难揉。
【尧民歌】呀，愁的是雨声儿淅零零落滴滴点点碧碧卜卜洒芭蕉，则见那梧叶儿滴溜溜飘悠悠荡荡纷纷扬扬下溪桥。见一个宿鸟鸟忒楞楞腾出出律律忽忽闪闪串过花梢，不觉的泪珠儿浸淋淋漉漉扑扑簌簌揾湿鲛绡。今宵，今宵睡不着，辗转伤怀抱。
【耍孩儿】银烛淡淡光先照，瘦影孤灯对着，教人怎不自量度，急煎煎业眼难交。虚飘飘魂迷上了枕上胡蝶梦，笑吟吟喜喜欢欢鸾凤交。相思病难医疗，云收雨歇，魄散魂消。
【尾声】怕的是王吉玎珰铁马敲，病恹恹精神即渐消，从来好事多颠倒，好着我短叹长吁到不的晓。
