般涉调·哨遍·半世逢场作戏
元代
马致远
半世逢场作戏，险些儿误了终焉计。白发劝东篱，西村最好幽栖，老正宜。茅庐竹径，药井蔬畦，自减风云气。嚼蜡光阴无味，旁观世态，静掩柴扉。虽无诸葛卧龙冈，原有严陵钓鱼矶，成趣南园，对榻青山，绕门绿水。
【耍孩儿】穷则穷落觉囫囵睡，消甚奴耕婢织？荷花二亩养鱼池，百泉通一道青溪。安排老子留风月，准备闲人洗是非，乐亦在其中矣。僧来笋蕨，客至琴棋。
【二】青门幸有栽瓜地，谁羡封侯百里？桔槔一水韭苗肥，快活煞学圃樊迟。梨花树底三杯酒，杨柳阴中一片席，倒大来无拘系。先生家淡粥，措大家黄虀。
【三】有一片冻不死衣，有一口饿不死食。贫无烦恼知闲贵，譬如风浪乘舟去，争似田园拂袖归？本不爱争名利。嫌贫污耳，与鸟忘机。
【尾】喜天阴唤锦鸠，爱花香哨画眉。伴露荷中烟柳外风蒲内，绿头鸭黄莺儿啅七七。
