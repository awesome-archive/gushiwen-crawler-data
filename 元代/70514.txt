【正宫】叨叨令
元代
周文质
自叹
筑墙的曾入高宗梦，钓鱼的也应飞熊梦。受贫的是个凄凉梦，做官的是个荣华梦。笑煞人也末歌，笑煞人也末哥，梦中又说人间梦。
去年今日题诗处，佳人才子相逢处。世间多少伤心处，人面不知归何处。望不见也末哥，望不见也末哥，绿窗空对花深处。
四景
春寻芳竹坞花溪边醉，夏乘舟柳岸莲塘上醉，秋登高菊径枫林下醉，冬藏钩暖阁红炉前醉。快活也末哥，快活也末哥，四时风月皆宜醉。
桃花开院宇中欢欢喜喜醉，芰荷香池沼边朝朝日日醉，金菊浓篱落畔醺醺沉沉醉，蜡梅芳庾岭前来来往往醉。醉来也末哥，醉来也末哥，醉儿醒醒儿醉。
失题
呜呀呀寒雁空中叫，扑冬冬禁鼓楼头报，淅零零疏雨窗间哨，吉丁当铁马檐前闹。睡不著也末哥，睡不著也末哥，纵然有梦还惊觉。
悲秋
叮叮噹噹铁马儿乞留玎琅闹，啾啾唧唧促织依柔依然叫，滴滴点点细雨儿淅零淅留哨，潇潇洒洒梧叶儿失流疏剌落。睡不著也末哥，睡不著也末哥，孤孤另另单枕上迷彪模登靠。
