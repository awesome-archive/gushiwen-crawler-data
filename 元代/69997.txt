【双调】殿前欢　闲居
元代
赵显宏
去来兮，东林春尽蕨芽肥。回头那顾名和利，付与希夷。下长生不死棋，养
三寸元阳气，落一觉浑沦睡。莺花过眼，鸥鹭忘机。
　　去来兮，桃花流水鳜鱼肥。山蔬野菜偏滋味，旋泼新醅。胡寻些东与西，拼
了个醒而醉，不管他天和地。盆干瓮竭，方许逃席。
　　去来兮，生平志不尚轻肥。林泉疏散无拘系，茶药琴棋。听春深杜宇啼，瞻
天表玄鹤唳，看沙暖鸳鸯睡。有诗有酒，无是无非。
　　去来兮，楚天霜满蟹初肥。黄花似得渊明意，开遍东篱，笑山翁醉似泥，喜
稚子诗能缀，爱仙果甜如蜜。烟萝路绕，车马声稀。　题歌者楚云
　　楚云闲，任他孤雁叫苍寒。去留舒卷无心惯，聚散之间。趁西风出远山，随
急水流深涧，为暮雨迷霄汉。阳台事已，秦岭飞还。
