【双调】庆东原_西皋亭适兴
元代
薛昂夫
西皋亭适兴
晓雨登高骤，西风落帽羞，蟹肥时管甚黄花瘦。红裙谩讴，青樽有酒，白发无愁。晚节傲清霜，老圃香初透。
兴为催租败，欢因送酒来，酒酣时诗兴依然在。黄花又开，朱颜未衰，正好忘杯。管甚有监州，不可无螃蟹。
秋霁黄花喷，霜明红叶新，锦橙香紫蟹添风韵。斜依翠屏，重铺绣茵，闲坐红裙。老遇太平时，行到风流运。
青镜看勋业，黄金买笑谈，锦衣荣休笑明珠暗。调羹鼎咸，攒齑瓮甘，世味都谙。少室价空高，老圃秋容澹。
韩信
已挂了齐王印，不撑开范蠡船，子房公身退何曾缠？不思保全，不防未然，刬地据位专权。岂不闻自古太平时，不许将军见！
自笑
邵圃无荒地，严陵有顺流，向终南捷径争驰骤。老来自羞，学人种柳，笑杀沙鸥。从此便休官，已落渊明后。
