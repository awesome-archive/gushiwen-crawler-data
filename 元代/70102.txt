【正宫】小梁州_湖上分韵得
元代
任昱
湖上分韵得玉字
波涵玉镜浸晴晖，鸣玉船移。玉箫吹过画桥西，玉泉内，玉树锦云迷。【幺】玉楼帘幕香风细，玉阑干杨柳依依。飞玉觞，留玉佩；玉人沉醉，花外玉骢嘶。
闲居
结庐移石动云根，不受红尘。落花流水绕柴门，桃源近，犹有避秦人。【幺】草堂时共渔樵论：笔儿曹富贵浮云。椰子瓢，松花酝；山中风韵，乐道岂忧贫？
春怀
落花无数满汀洲，转眼春休。绿阴枝上杜鹃愁，空拖逗，白了少年头。【幺】朝朝寒食笙歌奏，百年间有限风流。玳瑁筵，葡萄酒；殷勤红袖，莫惜捧金瓯。
