【越调】柳营曲_太平即事亲
元代
马谦斋
太平即事
亲凤塔，住龙沙，天下太平无事也。辞却公衙，别了京华，甘分老农家。傲河阳潘岳栽花，郊东门邵平种瓜。庄前栽果木，山下种桑麻。度岁华，活计老生涯。
怀古
曾窨约，细评薄，将业兵功非小可。生死存活，成败消磨，战策属谁多？破西川平定干戈，下南交威镇山河。守玉关班定远，标铜柱马伏波。那两个，今日待如何？
楚汉遗事
楚霸王，汉高皇，龙争虎斗几战场。争弱争强，天丧天亡，成败岂寻常。一个福相催先到咸阳，一个命将衰自刎乌江。江山空寂寞，宫殿久荒凉。君试详，都一枕梦黄粱。
叹世
手自搓，剑频磨，古来丈夫天下多。青镜摩挲，白首蹉跎，失志困衡窝。有声名谁识廉颇？广才学不用萧何。忙忙的逃海滨，急急的隐山阿。今日个，平地起风波。
