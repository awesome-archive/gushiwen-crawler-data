【中吕】朝天子_村居杜门，
元代
任昱
村居
杜门，守贫，知有归田分。春风渐入小洼樽，勤饮姜芽嫩。乡党朱陈，讴歌尧舜，向东皋植杖耘。子孙，更淳，闲把诗书训。
信笔
九霄，早朝，曾赴金门诏。珠玉在挥毫，胸次谁同调？谈笑枚皋，风流温峤，恣疏狂直到老。尽教，醉了，走马长安道。
道院
翠峰，锦宫，香霭丹霞洞。来寻采药鹿皮翁，煮茗为清供。静听松风，闲吟《橘颂》，碧天凉月正中。九重，赐宠，一觉黄粱梦。
题情
渭城，雨晴，柳不系黄金镫。梨花小院又清明，误了寻芳兴。香减吴绫，尘蒙秦镜，碧纱窗和闷扃。柴荆，晓莺，巧语无心听。
