【双调】新水令_风凰台上忆
元代
关汉卿
风凰台上忆吹箫，似钱塘梦魂初觉。花月约，凤鸾交，半世疏狂，总做了一场懊。
【驻马听】黄诏奢豪，桑木剑熬乏古定刀；双郎穷薄，纸糊锹撅了点刚锹。怕不待争锋取债恋多娇，又索书名画字寻人保。枉徒劳，供钱买笑教人笑。
【落梅风】姨夫闹，咱便晓，君子不夺人之好。他揽定磨杆儿夸俏，推不动磨杆上自吊。
【步步娇】积趱下三十两通行鸦青钞，买取个大笠子粗麻罩。妆甚腰，眼落处和他契丹交。虽是不风骚，不到得着圈套。
【甜水令】佳人有意郎君俏，郎君没钞莺花恼。如今等惜花人弄巧，指不过美话儿排，虚科儿套，实心儿少。想着月下情，星前约，是则是花木瓜儿看好。李亚仙负心疾，郑元和下番早。
