【越调】斗鹌鹑_酒力禁持，
元代
王伯成
酒力禁持，持魔唤起。紫燕喧喧，黄莺呖呖。红杏香中，绿杨影里。丽日迟，节序催。柳线摇金，桃花泛水。
【紫花儿序】香馥馥花开满路，碧粼粼水绕孤村，绿茸茸芳草烟迷。扬鞭指处，堪画堪题。更那堪，竹坞人家傍小溪。彩绳高系，春色飘零，花事狼藉。
【小桃红】一帘红雨落花飞，酝酿蜂儿蜜。跨蹇携壶醒还醉，草凄凄，融融沙暖鸳睡。韶光景美，和风暖日，惹起杜鹃啼。
【秃厮儿】凝眸处黄莺子规，动情的绿暗红稀。莺慵燕懒蝶倦飞，冷落了芳菲，春归。
【圣药王】醉似泥，仆从随，见小桥流水隔花溪。柳岸西，近古堤，数枝红杏出疏篱，墙外舞青旗。
【尾】四围绵绣繁华地，车马喧天闹起。看了这红紫翠乡中，堪写在丹青画图里。
