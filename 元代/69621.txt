【双调】落梅风_月明归兴松
元代
张可久
月明归兴
松梢月，桂子香，又诗成冷泉亭上。醉归来晚风生嫩凉，戗金船玉人低唱。
春晚二首
银江暗，翠袖遮，麝煤销露萤明灭。下西湖美人忺次过也，打梨花雨声昨夜。东风景，西子湖，湿冥冥柳烟花雾。黄莺乱啼胡蝶舞，几秋千打将春去。
书所见
柳叶微风闹，荷花落日酣，拂晴空远山云淡。红妆女儿十二三，采莲归小舟轻缆。
忆西湖
青鸾信，白雁书，望江南梦飞不去。西湖锦云谁是主？拍阑干满空烟树。
