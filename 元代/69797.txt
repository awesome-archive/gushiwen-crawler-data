【双调】夜行船　送友归吴
元代
李泂
　　驿路西风冷绣鞍，离情秋色相关。鸿雁啼寒，枫林染泪，撺断旅情无限。
　　【风入松】丈夫双泪不轻弹，都付酒杯间。苏台景物非虚诞，年前倚棹曾看。
野水鸥边萧寺，乱云马首吴山。
　　【新水令】君行那与利名干？纵疏狂柳羁花绊。何曾畏，道途难？往日今番，
江海上浪游惯。
　　【乔牌儿】剑横腰秋水寒，袍夺目晓霞灿。虹霓胆气冲霄汉，笑谈间人见罕。
　　【离亭宴煞】束装预喜苍头办，分襟无奈骊驹趱。容易去何时重返？见月客
窗思。问程村店宿，阻雨山家饭。传情字莫违，买醉金宜散。千古事毋劳吊挽。
阖闾墓野花埋，馆娃宫淡烟晚。
