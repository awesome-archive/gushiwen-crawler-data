【双调】卖花声
元代
乔吉
悟世
肝肠百炼炉间铁，富贵三更枕上蝶，功名两字酒中蛇。尖风薄雪，残杯冷炙，掩清灯竹篱茅舍。
太平吴氏楼会集
桃花扇底窥春笑，杨柳帘前按舞娇，海棠梦里醉魂销。香团娇小，歌头水调，断肠也五陵年少。
香云帘幕风流燕，花月楼台富贵仙，新调骏马紫藤鞭。能歌小妾，轻罗团扇，醉归来牡丹亭院。
香茶
细研片脑梅花粉，新剥珍珠豆寇仁，依方修合凤团春。醉魂清爽，舌尖香嫩，这孩儿那些风韵。
