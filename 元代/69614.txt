【双调】雁儿落过得胜令_自适黄花开
元代
乔吉
自适
黄花开数朵，翠竹栽些个。农桑事上熟，名利场中捋。禾黍小庄科，篱落棱鸡鹅。五亩清闲地，一枚安乐窝。行呵，官大忧愁大；藏呵，田多差役多。
忆别
殷勤红叶诗，冷淡黄花市。清江天水笺，白雁云烟字。游子去何之，无处寄新词。酒醒灯昏夜，窗寒梦觉时。寻思，谈笑十年事，嗟咨，风流两鬓丝。
戏题
喜蛛丝漫占，灵鹊声难验。秋奁妆不忺，夜烛花无艳。愁月淡窥檐，泪雨冷侵帘。冉冉香消渐，纤纤玉减尖。口店口店，念念心常玷；厌厌，渐渐病越添。
回省
身离丹凤阙，梦入黄鸡社。桔槔地面宽，傀儡排场热。名利酒吞蛇，富贵梦迷蝶。蚁阵攻城破，蜂衙报日斜。豪杰，几度花开谢，痴呆，三分春去也。
