【大石调】青杏子_天赋两风流
元代
马致远
天赋两风流，须知是福惠双修。骖鸾仙子骑鲸友，琼姬子高，巫娥宋玉，织女牵牛。
【憨郭郎】当垆心既有，题柱志须酬，莫向风尘内，久淹留。
【还京乐】标格江梅清秀，腰肢宫柳轻柔，岂止兰心蕙性，不惟皓齿明眸。芳名美誉，镇平康冠金斗，压尽滹阳十丑。体面妖娆，精神抖擞。作来酒令诗筹，坐间解使并州客，绿鬓先秋。飞燕体翩翻舞袖，回鸾态飘飖翠被，遏云声口留喨歌喉。情何似情何在？恐随彩云易收，丁香枝上，骓蔻梢头。
【净瓶儿】莫效临岐柳，折入时人手，许持箕帚，愿结绸缪。娇羞，试穷究，博个天长和地久，从今后，莫教恩爱等闲休。
【随煞】休道姻缘难成就，好处要人消受，终须是配偶，偏甚先教沈郎瘦。
