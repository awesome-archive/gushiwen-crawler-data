【正宫】菩萨蛮
元代
侯正卿
寄中寄情
镜中两鬓皤然矣，心头一点愁而已。清瘦仗谁医？羁情只自知。
【月照庭】半纸功名，断送关山。云渺渺，草凄凄。小楼风，重门月，应盼人归。归心急，去路迷。
【喜春来】家书端可驱邪祟，乡梦真堪疗客饥。眼前百事与心违，不投机，除赖酒支持。
【高过金盏儿】举金杯，倒金杯，金杯未倒心先醉，酒醒时候更凄凄。情似织，招揽下相思无尽期，告他谁？
【牡丹春】忽听楼头更漏催，别凤又孤栖。暂朦胧枕上重欢会，梦惊回，又是一别离。
【醉高歌】客窗夜永岑寂，有多少孤眠况味。欲修锦字凭谁寄？报与些凄凉事实。
【尾】披衣强拈纸与笔，奈心绪烦多书万一。欲向芳卿行诉些憔悴，笔尖头陶写哀情，纸面上敷陈怨气。待写个平安字样，都是俺虚脾拍塞。一封愁信息，向银台畔读不去也伤悲。蜡炬行明知人情意，也垂下数行红泪。
