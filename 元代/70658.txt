【南吕】金字经_伤春落花风
元代
吴仁卿
伤春
落花风飞去，故枝依旧鲜，月缺终须有再圆。圆，月圆人未圆。朱颜变，几时得重少年？
咏蓝采和
紫檀敲寒玉，绿袍飘败荷，好个春风蓝采和。歌，人生能几何？乾坤大，小儿休笑他。
颂升平
太平谁能见？万村桑柘烟，便是风调雨顺年。田，绿云无尽边。穷知县，日高犹自眠。
咏樵
这家村醪尽，那家醅瓮开，卖了肩头一担柴。口怡，酒钱怀内揣，葫芦住，大家提去来。
宿邯郸驿
梦中邯郸道，又来走这遭，须不是山人索价高。嘲，虚名无处逃。谁惊觉，晓霜侵鬓毛。
咏渊明
晋时陶元亮，自负经济才，耻为彭泽一县宰。栽，绕篱黄菊开。传千载，赋一篇《归去来》。
崧南秋晚
谢公东山卧，有时携妓游，老我松南书满楼。楼外头，乱峰云锦秋。谁为寿？绿鬟双玉舟。
道情
今人不饮酒，古人安在哉？有酒无花眼倦开。鼓吹台，玉人扶下阶。何妨碍，青春不再来。
道人为活计，七件儿为伴侣，茶药琴棋酒画书。世事虚，似草梢擎露珠。还山去，更烧残药炉。
太宗凌烟阁，老子邀月楼，便是男儿得志秋。休，几人能到头？杯中酒，胜如关内侯。
海棠秋千架，洛阳官宦家，燕子堂深竹映纱。嗏，路人休问他，夕阳下，故宫惊落花。
【中吕】上小楼
钱塘感旧
虚名仕途，微官苟禄。愁里南闽，客里东吴，梦里西湖。到寓居，问士夫，都为鬼录，消磨尽旧时人物。
题小卿双渐
苏卿告覆，金山题句。行哭行啼，行想行思，行写行读。自应举，赴帝都，双郎何处，又随将贩茶人去。
西湖宴饮
人凭画阑，舟横锦岸。一线苏堤，两点高峰，四面湖山。玉筝弹，彩袖弯，红牙轻按，直吃的酒阑人散。
春日闺怨
伤春病体，残春天气。萦损柔肠，蹙损双蛾，瘦损香肌。唤小梅，你快疾，重门深闭，怕莺花笑人憔悴。
西湖泛舟
骄骢锦鞯，轻罗彩扇。帘卷东风，花绽香云，柳吐晴烟。泛画船，列绮筵，笙箫一片，人都在水晶宫殿。
春残离思
春光正浓，莺声相送。人云兰堂，尘锁妆台，画罨帘栊。锦帐中，翠被空，无人相共，央及煞绿窗春梦。
佳人送别
鸳鸯共栖，鸾凤相配。夜放同衾，朝朝同乐，步步相随。猛可里，个厮离，相留无计，登时间粉憔脂悴。
佳人话旧
幽栏小轩，闲庭深院。同向书帏，共坐吟窗，对理冰弦。想在先，忆去年，今番相见，思量的人眼前活现。
青楼妓怨
正如鱼似水，早无仁无认。使了钱物，置了鞍马，做了衣袂。使见识，觅厮离，将咱抛弃，闪的人脊筋儿着地。
闺庭恨别
相知笑他，傍人毁骂。谢馆秦楼，柳陌花街，浪酒闲茶。若到家，下的马，如何干罢？和这吃敲才慢慢的说话。
章台怨妓
将咱撒开，和人伴怪。误了功名，弃了妻男，废了田宅。想起来，甚颇耐，当时欢爱。都撇在九霄云外。
