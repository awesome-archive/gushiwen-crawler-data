【仙吕】点绛唇_漏尽铜龙，
元代
于伯渊
漏尽铜龙，香消金凤，花梢弄，斜月帘栊，唤醒相思梦。
【混江龙】绣帏春重，趁东风培养出牡丹丛。流苏斗帐，龟甲屏风。七宝妆奁明彩钿，一帘香雾袅薰笼；慢卷起金花孔雀，锦屏开绿水芙蓉。鸦翅袒金蝉半妥，翠云偏朱凤斜松，眉儿扫杨柳双弯浅碧，口儿点樱桃一颗娇红；眼如珠光摇秋水，脸如连花笑春风。鸾钗插花枝蹀躞，凤翘悬珠翠玲珑；胭脂蜡红腻锦犀盒，蔷薇露滴注玻璃瓮。端详了艳质，出落着春工。
【油葫芦】鸾镜光函百炼铜，端详了这玉容。似嫦娥出现广寒宫，衬桃腮巧注铅华莹，启朱唇呵暖兰膏冻。着粉呵则太白，施朱呵则太红。鬓蝉低娇怯香云重，端的是占断绮罗丛。
【天下乐】半点儿花钿笑靥中，娇红，酒晕浓，天生下没褒弹的可意种。翰材才咏不成，丹青笔画不同，可知道汉宫画爱宠。
【那吒令】露春纤玉葱，扫眉尖翠峰，清香含玉容。整花枝翠丛，插金钗玉虫。褪罗衣翠绒，缕金妆七宝环，玉簪挑双珠凤，比西施宜淡宜浓。
【鹊踏枝】你是看翠玲珑，玉玎王東，一步一金莲，一笑一春风。梳洗罢风流有万种，殢人娇玉软香融。
【寄生草】他生的倾城貌，绝代容，弄春情漏汇的秋波送，秋波送搬斗的春山纵，春山纵勾引的芳心动。鬓花腮粉可人怜，翠衾鸳枕和谁共。
【幺】情尤重，意转浓，恰相逢似晋刘晨误入桃源洞，乍相逢似楚巫娥暂赴阳台梦，害相思似庾兰成愁赋香奁咏。你这般玉精神花模样赛过玉天仙，我待要锦缠头珠络索盖下一座花胡同。
【金盏儿】脸霞红，眼波横。见人羞推整双头凤。柳情花意媚东风。钿窝儿里粘晓翠，腮斗儿上晕春红。包藏着风月约，出落着雨云踪。
【后庭花】绣床铺绿剪绒，花房深红守宫。豆蔻蕊梢头嫩，绛纱香臂上封。恨匆匆，寻些儿闲空，美甘甘两意通，喜孜孜一笑中。
【六幺序】几时得鸳帏里锦帐中，愿心儿折桂乘龙。怎能够鱼水相逢，琴瑟和同，五百年姻眷交通。顺毛儿扑撒上丹山凤，点春罗一点香娇，莺雏燕乳欢宠，莺花烂熳，云雨溟濛。
【幺篇】云鬓鬅松，星眼朦胧，锦被重重，罗袜弓弓，粉汗溶溶。那些儿风流受用，兀的不两意浓。言行功容，四德三从，孟光合配梁鸿，怎教他齐眉举案劳尊重，俏书生别有家风。金荷烧尽良宵永，怜香惜玉，倚翠偎红。
【赚煞】花月巧梳妆，脂粉娇调弄，没乱杀看花的眼睛，更那堪心有灵犀一点通，恼春光烂熳娇慵，莫不是蕊珠宫天上飞琼。走向瑶台月下逢。比及他彩灯照梦，且看咱隔墙儿窥宋，俊庞儿娇怯海棠风。
