【双调】寿阳曲_山市晴岚花
元代
马致远
山市晴岚
花村外，草店西，晚霞明雨收天霁。四围山一竿残照里，锦屏风又添铺翠。
远浦帆归
夕阳下，酒旆闲，两三航未曾着岸。落花水香茅舍晚，断桥头卖鱼人散。
平沙落雁
南传信，北寄书，半栖近岸花汀树。似鸳鸯失群迷伴侣，两三行海门斜去。
潇湘夜雨
渔灯暗，客梦回，一声声滴人心碎。孤舟五更家万里，是离人几行情泪。
烟寺晚钟
寒烟细，古寺清，近黄昏礼佛人静。顺西风晚钟三四声，怎生教老僧禅定？
渔村夕照
鸣榔罢，闪暮光，绿杨堤数声渔唱。挂柴门几家闲晒网，都撮在捕鱼图上。
江天暮雪
天将暮，雪乱舞，半梅花半飘柳絮。江上晚来堪画处，钩鱼人一蓑归去。
洞庭秋月
芦花谢，客乍别，泛蟾光小舟一叶。豫章城故人来也，结末了洞庭秋月。
