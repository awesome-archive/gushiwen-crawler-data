【仙吕】翠裙腰_闺怨晓来雨
元代
关汉卿
闺怨
晓来雨过山横秀，野水涨汀洲。阑干倚遍空回首。下危楼，一天风物暮伤秋。
【六幺遍】乍凉时候，西风透。碧梧脱叶，余暑才收。香生凤口，帘垂玉钩，小院深闲清昼。清幽，听声声蝉噪柳梢头。
【寄生草】为甚忧，为甚愁？为萧郎一去经今久。玉台宝鉴生尘垢，绿窗冷落闲针锈。岂知人玉腕钏儿松，岂知人两叶眉儿皱！
【上京马】他何处，共谁人携手，小阁银瓶殢歌酒。早忘了咒，不记得，低低耨。
【后庭花煞】掩袖暗含羞，开樽越酿愁。闷把苔墙画，慵将锦字修。最风流，真真恩爱，等闲分付等闲休。
