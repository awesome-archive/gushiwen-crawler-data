【南吕】金字经_增叶云中山
元代
张可久
增叶云中山行
万里封侯贵，一场春梦中，破帽青鞋策短筇。逢，南山采药翁。桃花洞，白云千万重。
访吾丘道士
细草眠白兔，小花啼翠禽，且听松风尘绿阴。寻，洞天深又深。游仙枕，顿消名利心。
青霞赵肃斋索赋
酒后诗情放，水边归路差，何处青霞仙子家？沙，翠苔横古槎。竹阴下，小鱼争柳花。
寿彦远卢使君
胜境藏仙洞，浩歌来醉乡，菡萏开十里塘。香，卢家白玉堂。仙人仗，凤头萱草黄。
湖上寒食
火冷尝仙饭，酒香撒鬼钱，细雨家家杨柳烟。园，断桥西堍边。秋千倦，玉人争画船。
环绿在上
水冷溪鱼贵，酒香霜蟹肥，环绿亭深掩翠微。梅，落花浮王杯。山翁醉，笑随明月归。
开玄道院
翠崦仙云暗，素琴冰涧长，画永人闲白玉堂。尝，煮茶春水香。玄泉上，鹤飞松露凉。
佛会
万寿月面佛，十方云会僧。宝殿香风秋树鸣。青，莲花地上生。灵上顶，半空玉磐声。
王国用胡琴
雨漱窗前竹，涧流冰上泉，一缕清风动二弦。联，小山秋水篇。昭君怨，塞云黄暮天。
题扇
玉手银筝柱，翠涛金屈卮，正是鱼肥蟹健时。诗，醉题秋扇儿。黄华字，乱风摇柳丝。
次韵
出岫白云笑，入山明月愁，两字功名四十秋。羞，死封不义侯。村学究，且读书青海头。
情
云雨山头暗，女牛大上期，宝鼎香寒玉漏迟。推，角门花影移。鸳鸯会，莫教明月知。
