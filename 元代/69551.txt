【双调】蝶恋花_悟迷杨柳楼
元代
周文质
悟迷
杨柳楼台春萧索，庭院深沉，不把相思锁。睡去犹然有梦合，愁来无处容身躲。
【乔牌儿】想秦楼金缕歌，风流恁共欢乐。和香折得花一朵，记当时他付托。
【神曲缠】咱彼各，休生间阔，便死也同其棺椁。虽然未可，妻夫过活，且遥受亲爱的哥哥。
【二】猛可，折锉，蓝桥路千里烟波，桃源洞百结藤萝。细寻思冰人颇可，好前程等闲差错。
【三】鼓盆歌，寂寞，天差我从新庚和，盼芳容同栖绣幄。奈儒风难立鸣珂，叹书生轻别素娥，看佳人输与拔禾。
【四】分薄，连枝树柯，斫来烧袄庙火。病魔，心如刀锉，对青铜知鬓皤。画阁，更深罗幕，伴灯花珠泪落。
【离亭宴尾】着迷本是伊之祸，辜恩非是咱之过，如之奈何？朱门深闭贾充香，兰房强揣郑生玉，青楼空掷潘安果。壶中筹掣做签，盘内棋排成课，待卜个他心怎么。界残妆枕上哭，扣皓齿神前咒，启檀口人行唾。纸如海样阔，字比针关大，也写不尽衷肠许多。和恨染志诚他，连愁书负心我。
