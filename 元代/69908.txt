【双调】燕引雏
元代
张可久
张氏玉卿
莹无暇，淡妆何必御铅华，妖姿映雪强如画。素手琵琶，天仙第一家。荆山下，连城价。香欺瑶草，艳压琼花。
雪晴过扬子渡坐江风山月亭
雪晴初，金山顶上玉浮屠，题诗风月无边处。身在冰壶，天然泛剡图。西津渡，南归路。茶香陆羽，梅隐林逋。
据江即事
挂诗瓢，骑牛闲过问松梢，不知世上红尘闹。花掩云巢，乌纱纻袍。桐君药，严陵钓。山椒暖翠，沙嘴寒潮。
