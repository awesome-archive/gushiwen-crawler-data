【双调】夜行船
元代
商衟
风里杨花水上萍，踪迹自来无定。席上温存，枕边侥幸，嫁字儿把人来领。
【幺】花底潜潜月下等，几度柳影花阴。锦机情词，石镌心事，半句儿几时曾应。
【风入松】都是些钞儿根底假恩情，那里有倘买的真诚。鬼胡由眼下唵光阴，终不是久远前程。自从少个苏卿，闲煞豫章城。
【阿那忽】合下手合平，先负心先赢。休只待学那人薄幸，往和他急竟。
【尾声】俏家风，说与那小后生，识破这酒愁花病。再不留情，分开宝镜。既曾经，只被红粉香中赚得醒。
