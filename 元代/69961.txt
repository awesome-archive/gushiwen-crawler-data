【越调】斗鹌鹑_题情燕燕莺
元代
赵明道
题情
燕燕莺莺，花花草草。穰穰劳劳，多多少少。媚媚娇娇，亭亭袅袅。鸾凤交，没下梢。空耽了些是是非非，受了些烦烦恼恼。
【紫花儿】困腾腾头昏脑闷，急煎煎意穰心劳，虚飘飘魄散魂消。他风风韵韵，艳艳夭夭。日日朝朝，雨雨云云渐漂渺，那堪暮秋天道。似这般爽气清高，那堪夜雨萧萧。
【秃厮儿】闷厌厌愁心怎熬，昏沉沉梦断魂劳。秋声和辘轳砧韵敲，淅零零细雨洒芭蕉，初凋。
【小桃红】枕寒衾冷夜迢迢，旖旎人儿俏，往往难成梦惊觉。好心焦，悲悲切切雁儿呀呀的叫。透户牖，金风淅淅，滴更长，铜壶点点，更那堪蛩韵絮叨叨。
【天净沙】厌厌鬼病难消，凄凄心痒难揉，渐渐神魂散却。好教人没颠没倒，意迟迟业眼难交。
【尾】想当日焰腾腾烈火烧袄庙，翻滚滚洪波浸画桥。明熀熀火烧此时休，白茫茫水淹杀未成就的夫妻每到是了。
名姬
乐府梨园，先贤老郎。上殿伶伦，前辈色长。承应俳优，后进教坊。有伎俩，尽夸张。燕赵驰名，京师作场。
【紫花儿】雷声声梁苑，禾惜惜都城，苏小小钱塘。三人声价，四海名扬。红妆，忒旖旎忒风流忒四行，堪写在宣和图上。有百倍儿风标，无半米儿疏狂。
【调笑令】省郎，是你旧班行。他诉真是咱断肠，不知音枉了和他讲。有德行政事文章，取功名自来蹅着省堂，焕然有出众英昂。
【秃厮儿】为媒的涿郡仲襄，保亲的苏君丘祥。青春二八年正芳，配一对锦鸳鸯，成双。
【圣药王】我岂谎，您诚想，苏小卿到底嫁双郎，因为和乐章，动官长。柳耆卿娶了谢天香，他知音律解宫商。
【尾】郝大使王玉带皆称赏，焦治中天然秀小样。劝你个聪明姝丽俏吴姬，就取这蕴藉风流俊张敞。
