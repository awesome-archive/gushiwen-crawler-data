【南吕】金字经_湖上小隐老
元代
张可久
湖上小隐
老翁婆娑处，清风安乐窝，十二阑干锦绣坡。多，好山横翠蛾。兰舟过，月明闻棹歌。
采莲女
小玉移莲棹，阿琼横玉箫，贪看荷花过断桥。摇，柳枝学弄瓢。人争笑，翠丝抓凤翘。
秋望
白发三千丈，画楼十二阑，鸥鹭翩翩逐往还。山，淡云秋树间。芦花岸，钓船沙上滩。
湖堤春日
院宇绿杨树，酒旗红杏村，一片棠梨苏小坟。春，水边多丽人。莺花阵，玉骢嘶锦云。
