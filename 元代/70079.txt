【中吕】醉春风_清高七国谋
元代
曾瑞
清高
七国谋臣诏，三闾贤相贬。官极将相位双兼，险，险，险。众口难箝，您也久占，俺咱常严。
【幺】狼虎途中慊，山村酒兴染。引开醉眼舞青帘，飐，飐，飐。金橘香甜，玉蛆浮酤，绿醅醇酽。
【最高歌】醒时长啸掀髯，醉后高歌入崦。竹溪花坞山庄掩，门映遥岑数点。
【喜春来】客来椀镟巡山店，鹤去松阴转屋檐。野塘消遣酒频添，杯潋滟，不顾老妻嫌。
【普天乐】无拘钤，绝忧念，山岚湖潋，浪静风恬。篱菊忏，风云俭，隐迹埋名随时浙，任当途谁污谁廉。田租自敛，糇粮不歉，世事休呥。
【卖花声煞】悬河口紧闭山水间潜，经纶手忙抄尘世上闪。书万卷撑肠稳支拈瓦，有感幽怀露光焰，吐虹霓作歌挥剑。
