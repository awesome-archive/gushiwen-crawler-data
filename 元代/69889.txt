【双调】殿前欢_醉翁酡，醒
元代
刘时中
醉翁酡，醒来徐步杖藜拖。家童伴我池塘坐，鸥鹭清波。映水红莲五六科，秋光过，两句新题破。秋霜残菊，夜雨枯荷。
醉颜酡，太翁庄上走如梭。门前几个官人坐，有虎皮驮驮。呼王留唤伴哥，无一个，空叫得喉咙破。人踏了瓜果，马践了田禾。
道情
醉颜酡，水边林下且婆娑。醉时拍手随腔和，一曲狂歌。除渔樵那两个，无灾祸，此一着谁参破？南柯梦绕，梦绕南柯。
醉颜酡，前贤不醉我今何？古来已错今犹错，世事从他。楚三闾葬汨罗，名犹播，谁在高唐卧？巫娥梦我，我梦巫娥。
醉颜酡，云娘行酒雪儿歌。醉时吟狂时舞醒时坐。不醉如何？得快活且快活。今日个，只得随缘过。恋眼前富贵，看门外风波。
