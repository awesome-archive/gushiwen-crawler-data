【黄钟】红锦袍
元代
徐再思
那老子爱清闲主意别，钓桐江江上雪，泛桐江江上月。君王想念者；宣到凤
凰阙。想著七里渔滩，将著一钩香饵，望著富春山归去也。
　　那老子陷身在虎狼穴，将夫差仇恨雪，进西施谋计拙。若不早去些，乌喙意
儿别。驾著一叶扁舟，披著一蓑烟雨，望他五湖中归去也。
　　那老子见高皇斩了蛇，助萧何立大节，荐韩侯劳汗血。渔樵做话说，千古汉
三杰。想著云外青山，纳了腰间金印，伴赤松子归去也。
　　那老子觑功名如梦蝶，五斗米腰懒折，百里侯心便舍。十年事可嗟，九日酒
须赊，种著三径黄花，栽著五株杨柳，望东篱归去也。
