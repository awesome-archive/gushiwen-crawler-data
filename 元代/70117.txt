【双调】夜行船_扬州忆旧忆
元代
石子章
扬州忆旧
忆昔扬州廿四桥，玉人何处也吹箫。绛烛烧春，金船吞月，良夜几番欢笑。
【风入松】东风杨柳舞长条，犹似学纤腰。牙樯锦缆无消耗，繁华去也难招。古渡渔歌隐隐，行宫烟草萧萧。
【乔牌儿】悲时空懊恼，抚景慢行乐。江山风物宜年少，散千金常醉倒。
【新水令】别来双鬓已刁骚，绮罗丛梦中频到。思前日，值今宵，络纬芭蕉，偏恁感怀抱。
【甜水令】世态浮沉，年光迅速，人情颠倒。无计觅黄鹤，有一日旧迹重寻，兰舟再买，吴姬还约，安排着十万缠腰。
【离亭宴煞】珠帘十里春光早，梁尘满座歌声绕，形胜地须教玩饱。斜日汴堤行，暖风花市饮，细雨芜城眺。不拘束越锦袍，无言责乌纱帽。到处里疏狂落魄。知时务有谁如？揽风情似咱少。
