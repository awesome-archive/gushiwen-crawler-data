【正宫】月照庭
元代
商衟
问花
万木争荣，各逞娇红嫩紫。呈浓淡，斗妍蚩。为谁开？为谁落？何苦孜孜？吾来问：汝有私？
【幺】云幕高张，捧出天然艳质。颜如玉，体凝脂。绿罗裳，红锦帔，貌胜西施。蒙君问，尽妾词。
【最高楼】发生各自随时，艳冶非人所使。铅华满树添妆次，远胜梨园弟子。
【喜春来】清香引客眠花市，艳色迷人殢酒卮，东风舞困瘦腰肢。犹未止，零落暮春时。
【六幺遍】听花言，巧才思，直待伴落絮游丝。披离满径点胭脂，干忙煞燕子莺儿。芳苞折尽谁挂齿？道杏花不看开时。早寻人做主遮护你，煞强如花貌参差，凭谁赋断肠诗？
【幺】妾斟量，自三思，正芳年不甚心慈。仗聪明国色两件儿，觑五陵英俊。因而渐消香减玉剥幽姿，但温存谁敢推辞。想游蜂戏蝶有正事，向眼前面配了雄雌，闪下我害相思。
【尾】先生教妾感承，妾身言君试思：如今罗纰锦故人何似？阑珊了春事，惜花人谁肯折残枝？
