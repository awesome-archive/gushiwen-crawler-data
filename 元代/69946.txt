【大石调】青杏子_惜春幽鸟正
元代
吴仁卿
惜春
幽鸟正调舌，怯春归似有伤嗟。虚檐凭得栏干暖，落花风里，游丝天外，远翠千叠。
【望江南】音书断，人远路途赊。芳草啼残锦鹧鸪，粉墙飞困玉胡蝶，日暮正愁绝。
【好观音】帘卷东风飘香雪，绮窗下翠屏横遮，庭院深沉袅篆斜。正黄昏，燕子来时节。
【随煞】银烛高烧从今夜，好风光未可轻别。留得东君少住些，惟恐怕西园海棠谢。
闺情
梁燕语呢喃，九十日春色过三。东风满院杨花谢，离情正苦，归情未准，鬼病将担。
【归塞北】从别后，天北隔天南。玉腕消香金钏憁，柳腰束素翠裙搀，赢得瘦岩岩。
【好观音】信步闲庭院阑槛，荷钱小池面挼蓝。点检芳从总不堪，正蜻蜓雨过波纹蘸。
【幺】绿树成阴和烟暗，近香街羞对宜男。锦字书成粉泪缄，怕黄昏梦里将人赚。
【尾】窗下尘蒙青鸾鉴，问章台何处停骖？薄幸才郎不顾咱，有谁画青山两眉淡？
