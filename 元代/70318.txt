【双调】新水令_离情不奈子
元代
白贲
离情不奈子规啼，更那堪困人天气。红玉软，绿云低。春昼迟迟，东风恨两眉系。
【风入松】玉勾闲控绣帘垂，半掩朱扉。宝鉴鸾台尽尘昧，凤凰箫谁品谁吹？绣塌空闲枕犀，篆烟消香冷金猊。
【不拜门】冷清清寂寞在香闺，闷恹恹潇洒在罗帏。画苔墙划短金鈚，尚未得回归。
【阿那胡】常记得当时那况味，堪咏堪题。取次钗分瓶坠，上心来伤悲。
【胡十八】往常时星月底，雨云期。到如今成间阔，受孤栖，奈何楚岫冷烟迷？当初时想伊，为伊，消玉体减香肌。
【步步娇】忆盼了萧郎无归计，闷把牙儿抵。空叹息，蓦听得中门外玉骢嘶。转疑惑，却原来是鸟啼得琅玕碎。
【离带歇拍煞】急煎煎愁滴相思泪，意悬悬慵拥鲛绡被。揽衣儿倦起，恨绵绵，情脉脉，人千里。非是俺，贪春睡，勉强将鸳鸯枕欹。薄幸可憎才，只怕相逢在梦儿里。
