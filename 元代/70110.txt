【中吕】喜春来_亲登华岳悲
元代
张养浩
亲登华岳悲哀雨，自舍资财拯救民，满城都道好官人。还自哂，比颜御史费精神。
十年不作南柯梦，一旦还为西土臣，空教人道好官人。还自哂，闲杀泺湖春。
路逢饿殍须亲问，道遇流民必细询，满城都道好官人。还自哂，只落的白发满头新。
乡村良善全生命，廛市凶顽破胆心，满城都道好官人。还自哂，未戮乱朝臣。
无穷名利无穷恨，有限光阴有限身，也曾附凤与攀鳞。今日省，花鸟一般春。
一场恶梦风吹觉，依旧壶天日月高，白云深处结团茅。山更好，岚翠滴林梢。
一溪烟水奁开镜，四面云山锦族屏，客来沉醉绰然亭。对着这无限景，因此上不肯就功名。
拖条藜杖山林下，无是无非快活煞，王侯卿相不如咱。兴来时斟玉斝，看天上碧桃花。
翻腾祸患千钟禄，搬载忧愁四马车，浮名浮利待何如？枉干受苦，都不如三径菊四围书！
探春
梅花已有飘零意，杨柳将垂袅娜枝，杏桃仿佛露胭脂。残照底，青出的草芽齐。
