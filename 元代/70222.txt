【仙吕】醉中天　咏鞋
元代
未知作者
料想人如画，三寸玉无瑕。底样儿分明印在沙，半折些娘大。着眼柳条儿比
下，实实不耍，阴乾时刻两个桃牙。
　　哀告花笺纸，嘱咐笔尖儿。笔落花笺写就词，都为风流事。寄与多情艳姿，
既一心无二，偷功夫应付些儿。
　　欲回信难寻纸，就旧简写新词。两件儿都是牵情事，寄与风流秀士。咱一心
无二，断肠人好处相思。
　　已冷金鸾帐，空暖玉莲汤。不忆宫中睡海棠，零落在嵬坡上，泪湿东君赭黄。
　　环儿何在？马嵬千载尘乡。
　　粉面如花朵，云髻绾香螺。眉拂春山翠碧波，唇坠樱桃颗，一捻腰肢袅娜。
宜行宜坐，强如月里娥。
　　酒饮葡萄酿，橙泛荔枝浆。烂醉佳人锦瑟傍，翠袖殷勤唱，十二金钗两行。
风流情况，画堂别是风光。
　　书写鸳鸯字，专寄断肠词。付与多情美艳姿，表我心间事。梦想眠思为你，
风流苏氏，为伊家瘦损庞儿。
　　老树悬藤挂，落日映残霞。隐隐平林噪晚鸦，一带山如画。懒设设鞭催瘦马，
夕阳西下，竹篱茅舍人家。
　　泪溅端溪砚，情写锦花笺。日暮帘栊生暖烟，睡煞梁间燕。人比青山更远，
梨花庭院，月明闲却秋千。
　　身出昭阳瘦，娇入塞门羞。一望龙沙万里秋，风冷琵琶袖。怨煞毛延寿丹青
画手，依旧，至今青冢云愁。
