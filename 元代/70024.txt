【中吕】粉蝶儿　怨别
元代
孙季昌
锦帐罗帏，空留下这场憔悴，想人生最苦别离。恨匆匆，愁冗冗，忘餐失寐。
困腾腾眼倦心迷，却原来害相思恁般滋味。
　　【醉春风】枕剩梦难成，衾余愁易得。衾余枕剩捱长更，我到如今悔，悔。
银烛灯残，金杯酒冷，宝炉香细。
　　【红绣鞋】黄甘甘胭憔粉悴，病恹恹瘦损香肌，急煎煎和泪数归期。急穰穰
情没乱，碜磕磕的两分离，空着我闷恹恹盼望你。
　　【普天乐】意踌蹰，心萦系。哀哀怨怨，惨惨凄凄。抛闪下年少人，辜负了
鸾凰配。早是离人伤心碎，更和那杜宇悲啼。冷清清在销金帐里，珊瑚枕剩，好
梦惊回。
　　【上小楼】美恩情眉南面北，好姻缘鸳鸯拆对。想着俺携手星前，并肩月下，
共枕同席。见如今宝鉴分，钗断股，簪折瓶坠，正值着感情怀物伤人意。
　　【幺篇】画梁间燕语喧，花柳中莺乱啼。好着我泪眼羞观，愁心倦听，景物
狼藉。正遇着风雨催，柳絮飞，残红满地，我则索掩重门绿窗春睡。
　　【耍孩儿】山长永远人千里，满目残红春又归。闲愁闲闷几时休，怕黄昏帘
幕低垂。我则怕更阑夜静离人苦，倦听谯楼画角催。捱不彻凄凉日，打熬出闷忧
中日月，憔悴了花朵儿身肌。
　　【一煞】死临侵魂梦劳，呆答孩心似迷，常常思时时想频频记。茶饭中冷暖
谁调理？早共晚寒温那个知？撇不下恩和义。我将你俊庞儿时时想念，小名儿悄
悄店题。
　　【煞尾】别离了数载余，淹留的我三不归。若能够好姻缘重把佳期会，则除
是一枕南柯梦儿里。
