【双调】新水令_闺情梨花夜
元代
王晔
闺情
梨花夜雨未开门，日迟迟绿窗人困。镜缄鸾未起，香尽鸭犹温。半晌抬身，舒玉笋整婵鬓。
【驻马听】春意犹昏，杨柳青牵绵正滚；香腮微印，海棠横界线留痕。目前春暖物华新，意中人远天涯近。怨未伸，枝头春色三分褪。
【乔牌儿】灵角儿无定准，喜鹊儿少凭信。倚阑无语恹恹闷，一春悉憔悴损。
【雁儿落】齐臻臻光消宝髻云，宽绰绰瘦掩罗衫褃。碧幽幽天高少雁书，绿湛湛水阔无鱼信。
【得胜令】愁戚戚萧索对清晨，情默默冷落坐黄昏。悄促促翠掩合欢帐，湿津津红绡拭泪巾。清黯黯销魂，烟淡淡草际遥天尽。昏惨惨伤神，夜迢迢花残过雨频。
【沽美酒】江分平绿草茵，门半掩翠苔痕。悄悄闲庭不见人，无语自晒，空目断定楚台云。
【太平令】怪则怪鸾凰生分，恼则恼莺燕争春。恨则恨心中有刀，悔则悔言而无信。想这厮背恩，负恩，说着后一言难尽。
【水仙子】气吁鸾影宝奁昏，愁蹙蛾眉翠黛颦。情随雁足青霄近，倚朱扉欲断魂。能消得几个青春？恰透风光一阵。春来度尽花容数本，春先去人瘦三分。
【折桂令】春先去人瘦三分。妆减了半面风流。衣松了一捻精神。步红尘愁践红芳，上绣榻怕拈绣帖，倚朱扉愁盼朱轮。海棠困琴闲玉轸，石榴皱睡损罗裙。愁思昏昏，人事纷纷；眼底卿卿，心上人人。
【尾声】来时跪膝儿在床前问，将那厮谎舌头裙刀儿碎刎。先将他抛闪去的罪名儿一件件招，后把受用过凄凉一星星证了本。
