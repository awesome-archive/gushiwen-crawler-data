【中吕】粉蝶儿北
元代
贯云石
描不上小扇轻罗，你便是真蓬莱赛他不过，虽然是比不的百二山河。一壁厢
嵌平堤，连绿野，端的有亭台百座。暗想东城、逋仙诗有谁酬和？
　　【好事近·南】谩说凤凰坡，怎比繁华江左？无穷千古，真个是胜迹极多。
烟笼雾锁，绕六桥翠障如螺座。青霭霭山抹柔蓝，碧澄澄水泛金波。
　　【石榴花·北】我则见采莲人和采莲歌，端的是胜景胜其他。则他那远峰倒
影蘸清波，晴岚翠锁，怪石嵯峨。我则见沙鸥数点湖光破，尹尹哑哑橹声吹
过。我则见这女娇羞倚定着雕栏坐，恰便似宝鉴对嫦娥。
　　【料峭东风·南】缘何，乐事赏心多？诗朋酒侣吟哦，花浓酒艳，破除万事
无过。嬉游玩赏，对清风明月安然坐。任春夏秋月冬天，适兴四时皆可。
　　【斗鹌鹑·北】闹穰穰的急管繁弦，齐臻臻的兰舟画舸，娇滴滴粉黛相连，
颤巍巍翠云翠云万朵。端的是洗古磨今锦绣窝，你不信试觑波。绿依依杨柳千株，
红馥馥芙渠万朵。
　　【扑灯蛾·南】清风送蕙香，月穿岫云破。清湛湛水光浮岚碧，响晓钟
敲破。乌噎噎猿啼在古岭，见对对鸳鸯戏清波。迢迢似渔舟钓艇，碧澄澄满船雨
笠共烟蓑。
　　【上小楼·北】密匝匝那一坨，疏刺刺这几窝。我这里对着晴岚，倚着青山，
湛着清波。微雨初收，微烟初散，微风初过，却正是再休题淡妆浓抹。
　　【扑灯蛾·南】叠叠层楼画阁，簇簇奇花异果。远远的绿莎茵，茸茸的芳草
坡，圪蹬的马蹄踏破。隐隐似长桥跨波，细袅袅绿绿金波。迢迢似渔舟钓艇，碧
澄澄满船雨笠共烟蓑。
　　【尾声】阴晴昼永皆行乐，古往今来题咏多，雪月风花事事可。
