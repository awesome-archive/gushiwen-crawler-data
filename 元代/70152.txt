【双调】新水令_思忆落红风
元代
周文质
思忆
落红风里不闻声，叹东君渐成薄幸。却艳冶，又飘零，叶底残英，刚留住惜花性。
【乔牌儿】对景愁倍增，追思旧行径。苏卿偏识临川令，俏心肠忒志诚。
【风人松】笑将风月好前程，轻付与俊书生。奈春情庭院关不定，被东风吹满宸京。隐隐仙姬去也，悠悠环佩无声。
【拨不断】柳青青，竹亭亭，观绝楼头潇潇景，想尽花间怯怯情，添沉心上厌厌病，都只为剖钗分镜。
【一锭银】寂寂黄昏户半扃，独立闲庭。谁道下一言为定？俺执手到数千回，刬地孤令。
【离亭歇指煞】相逢常约西厢事，到来不奉东墙命。无言暗省，秦楼何夕彩云回，瑶琴昨日冰弦断，碧天今夜孤星耿。露寒衣袂轻，风定帘栊静，偏觉更长漏永。香消不暖梦蝶魂，月明应搅幽禽宿，灯青偏照离鸾影。谁将才子情，说与佳人听？今夜里休来俺梦境。从知道枕儿单，也填不得被儿冷。
