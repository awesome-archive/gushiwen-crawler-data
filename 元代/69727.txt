【双调】乔牌儿_别情凤求凰
元代
乔吉
别情
凤求凰琴慢弹，莺求友曲休咀，楚阳台更隔着连云栈，桃源洞在蜀道难。
【搅筝琶】无边岸，黑海也似那煎烦。愁万结柔肠，泪双垂业眼。泪眼与愁肠，直熬得烛灭香残。更阑，望情人必然来梦间，争奈这枕冷衾寒。。
【落梅风】粘金雁，亸翠鬟，想不曾做心儿打扮。近新来为咱情绪懒。不梳妆也自然好看。
【沉醉东风】风铃响猛猜做佩环，柳烟颦只疑是眉攒。想犀梳似新月牙，忆宫额似芙蓉瓣，见桃花呵似见他容颜，觑得越女吴姬匹似闲，厌听那银筝象板。
【本调煞】相思成病何时慢，更拚得不茶不饭，直熬个海枯石烂。
