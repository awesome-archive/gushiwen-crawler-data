【仙吕】八声甘州_天涯羁旅，
元代
石子章
天涯羁旅，记断肠南陌，回首西楼。许多时节，冷落了酒令诗筹。腰围似沈不耐春，鬓发如潘那更秋。无语细沉吟，心绪悠悠。
【混江龙】十年往事，也曾一梦到扬州。黄金买笑，红锦缠头。跨凤吹箫三岛客，抱琴携剑五陵游。风流，罗帏画烛，彩扇银钩。
【六幺遍】为他迤逗，咱撋就，更两情厮爱，同病相忧。前时唧口留，今番抹飏，急料子心肠天生透。追求，没诚实谁道不自由！
【元和令】外头花木瓜，里面铁豌豆。横琴弹彻凤凰声，两厌难上手。当初说尽海山盟，一星星不应口。
【赚尾】洛阳花，宜城酒，那说与狂朋怪友。水远山长憔悴也，满青衫两泪交流。唱道事到如今，收了孛篮罢了斗，那些儿自羞。二年三岁，不承望空溜溜了会眼儿休。
