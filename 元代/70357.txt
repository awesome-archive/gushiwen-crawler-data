【双调】折桂令　严客星
元代
鲜于必仁
傲中兴百二山河，拂袖归来，税驾岩阿。物外闲身，云边老树，烟际沧波。
犯帝座星明凤阁，钓桐江月冷渔蓑。富贵如何，万古清风，岂易消磨。　诸葛武侯
　　草庐当日楼桑，任虎战中原，龙卧南阳。八阵图成，三分国峙，万古鹰扬。
出师表谋谟庙堂，梁甫吟感叹岩廊。成败难量，五丈秋风，落日苍茫。　杜拾遗
　　倦骑驴万里初归，可叹飘零，谁念栖迟？饭颗山头，锦官城外，典尽春衣。
草堂里闲中布韦，曲江边醉后珠玑。难受尘羁，黄四娘家，几度斜晖。　李翰林
　　醉吟诗误入平康，百代风流，一饷徜徉。玉雪丰姿，珠玑咳唾，锦绣心肠。
五花马三春帝乡，千金裘万丈文光。才压班扬，草诏归来，两袖天香。　韩吏部
　　羡当年吏部文章，还孔传轲，斥老排庄。秦岭云横，蓝关雪拥，万里潮阳。
龙虎榜声名播扬，凤凰池翰墨流芳。此兴难量，巷柳园桃，恼乱春光。　晋处士
　　羡柴桑处士高哉，绿柳新栽，黄菊初开。稚子牵衣，山妻举案，喜劝蒿莱。
审容膝清幽故宅，倍怡颜潇洒书斋。隔断尘埃，五斗微官，一笑归来。　苏学士
　　叹坡仙奎宿煌煌，俊赏苏杭，谈笑琼黄。月冷乌台，风清赤壁，荣辱俱忘。
侍玉皇金莲夜光，醉朝云翠袖春香。半世疏狂，一笔龙蛇，千古文章。　太液秋风燕山八景
　　护凉云万顷玻璃，寒射鸾元，香润龙。风潋金波，天闲银汉，烟远瑶池。
泛莲叶仙人未归，赏芙蓉帝子初回。翠绕珠围，凤舞麟翔，鱼跃鸢飞。　琼岛春阴
　　驾东风龙驭天来，百仞烟霄，十二楼台。琼草云封，琼林露暖，玉树花开。
呼万岁尘清九垓，拥千官星列三台。鸾凤音谐，仙仗香中，人在蓬莱。　居庸叠翠
　　耸颠崖万仞秋容，气共云分，势与天雄。玉润玻璃，翠开松桧，金削芙蓉。
破山影低回去鸿，蘸岚光惊起游龙。往灭狐踪，尘冷边烽。海宇礼生，愿上东
封。　卢沟晓月
　　出都门鞭影摇红，山色空，林景玲珑。桥俯危波，车通远塞，栏倚长空。
起宿霭千寻卧龙，掣流云万丈垂虹。路杳疏钟，似蚁行人，如步蟾宫。　蓟门飞雨
　　阿香车推下晴云，早海卷江悬，电掣雷奔。几点翻飘，数声引鼓，一霎倾盆。
启蛰户龙飞地间，望蟾宫鱼跃天门。到处通津，头角峥嵘，溥渥殊恩。　西山晴雪
　　玉嵯峨高耸神京，峭壁排银，叠石飞琼。地展雄藩，天开图画，户判围屏。
分曙色流云有影，冻晴光老树无声。醉眼空惊，樵子归来，蓑笠青青。　玉泉垂虹
　　跨寒流低吸长川，截断生绢，界破苍烟。巽壁琼珠，悬空素练，泻月金笺。
惊翠嶂分开玉田，似银河飞下瑶天。振鹭腾猿，来往游人，气宇凌仙。　金台夕照
　　渺青霄十二云梯，谁曳长据，拥拜丹墀？万古罗贤，千年宗社，名与天齐。
望老树斜阳影里，慨西风衰草荒基。壮志何奇，倚剑空吟，归去来兮。　琴
　　拂瑶琴弹到鹤鸣，自谓防心，谁识高情，夜月当徽，秋泉应指，晚籁潜声。
广陵散嵇康醉醒，越江吟易简词成。千古清名，一去钟期，无复能听。　棋
　　烂樵柯石室忘归，足智神谋，妙理仙机。险似隋唐，胜如楚汉，败若梁齐。
消日月闲中是非，傲乾坤忙里轻肥。不曳旌旗，寸纸关河，万里安危。　书
　　送朝昏雪案萤灯，三绝韦编，万古群经。亥豕讹传，鲁鱼误辨，帝虎移形。
横钿轴牙签整整，缀仙芸竹简层层。匡壁韩檠，孔思周情。为日孳孳，尽老求成。　画
　　辋川图十幅生绡，老桧森森，古树萧萧。云抹林眉，烟藏水口，雨断山腰。
韦偃去丹青自少，郭熙亡紫翠谁描？手挂掌坳，得意忘形，眼兴迢遥。
