【正宫】小梁州
元代
张可久
春游晚归
玉壶春水浸晴霞，景物奢华。彩船歌管间琵琶，青旗挂，沽酒是谁家？【幺】夕阳一带山如画，数投林万点寒鸦。曲水边，孤山下，游人归去，明月管梅花。
分得金字
涌金门外小壶天，骏马金鞭。屏山金翠画龙眠，金莲啭，金柳曲阑边。【幺】金波满捧金杯劝，舞春风半趄金莲。金缕衣，金罗扇，五人金钏，醉上戗金船。
避暑即事
两峰晴翠插波光，十里横塘。画楼帘影挂斜阳，谁凝望，纨扇掩红妆。【幺】莲舟撑入荷花荡，拂天风两袖清香。酒醉归，月明上，棹歌齐唱，惊起锦鸳鸯。
访杜高士
杖藜十里听松声，隐隐相迎。飞来峰下树青青，添清兴，流水玉琴横。【幺】拂云同坐苔花磴，桂飘香满地金星。山影寒，天光净，野猿啼月，诗在冷泉亭。
雪晴诗兴
冰壶光浸水精寒，好景人间。暗香来处是孤山，寻梅惯，诗思压驴鞍。【幺】琼姬争卷珠帘看，画船中歌舞吹弹。明月残，白石烂，宝花楼阁，十二玉阑干。
湖山堂上醉题
渔翁蓑笠钓船孤，棹入蓬壶。湖山堂上柳千株，芭蕉绿，凉影翠扶疏。【幺】东坡旧日题诗处，喜无人任我歌呼。半醉时，秋山暮，一行白鹭，万朵锦芙蕖。
