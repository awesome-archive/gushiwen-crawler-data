【双调】楚天遥过清江引
元代
薛昂夫
花开人正欢，花落春如醉。春醉有时醒，人老欢难会，一江春水流，万点杨花坠。谁道是杨花？点点离人泪！
回首有情风万里，渺渺天无际。愁共海潮来，潮去愁难退，更那堪晚来风又急！
屈指数春来，弹指惊春去。蛛丝网落花，也要留春住。几日喜春晴，几夜愁春雨。六曲小山屏，题满伤春句。
春若有情应解语，问着无凭据。江东日暮云，渭北春天树，不知那答儿是春住处？
有意送春归，无计留春住。明年又着来，何似休归去？桃花也解愁，点点飘红玉。目断楚天遥，不见春归路。
春若有情春更苦，暗里韶光度。夕阳山外山，春水渡傍渡，不知那答儿是春住处？
