【仙吕】醉扶归_一点芳心碎
元代
未知作者
一点芳心碎，两叶翠眉低。薄幸檀郎尚未归，应是平康醉。不来也奴更候些，
直等烛灭香消睡。
　　锦瑟香尘昧，朱户绣帘垂。宝鉴从他落燕泥，陡恁慵梳洗。欲觅个团圆好梦，
欹枕也难成寐。
　　玉笋弹珠泪，银叶冷金猊。良夜迢迢玉漏迟，闷把帏屏倚。我又索先暖下纯
绵被儿，来后教他睡。
　　花影侵阶砌，月转小楼西。独倚屏山谩叹息，再把灯儿剔。自觑了孤栖影儿，
咒罢也和衣睡。
