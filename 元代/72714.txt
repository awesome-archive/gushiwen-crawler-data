风山怀古三首
元代
孙华孙
宋家事业如汉晋，遗史班班今尚存。
南渡衣冠元帝纪，中山庙社靖王孙。
海门龙去秋潮横，宫阙乌啼夕燐繁。
已恨无人似诸葛，生憎何物学桓温。
王气中流甲马营，残星环绕凤皇城。
斯文自可同三代，诸老犹能语二京。
穉帝有车将白璧，太皇无舰载苍生。
祇今薄海渐声教，共戴尧天乐太平。
莫向登临起叹吁，故宫今是梵王都。
麒麟馺娑荒荆棘，鹦鹉频伽张苾刍。
莗道久无黄曲盖，寝垣谁置白浮图。
望江亭子依然好，时有胡僧置酒壶。
