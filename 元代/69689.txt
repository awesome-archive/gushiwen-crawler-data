【大石调】好观音　怨恨
元代
贯云石
先自相逢同欢偶，无妨碍燕侣莺俦。并坐同肩共携手，恩情厚，夫妇般相看
的好。
　　【幺】打听的新来迷歌酒，风闻的别染着个娇羞。弃旧怜新自来有，铁心肠
全不想些儿旧。
　　【尾】薄幸亏人难禁受，想着那樽席上捻色风流，不良杀教人下不得咒。
　　【越调】斗鹌鹑　忆别
　　良友曾题，佳人所为。袅袅婷婷，姿姿媚媚。体态温柔，心肠老实。件件习，
事事知。妙舞偏宜，清歌更美。
　　【紫花儿】一头相见，两意相投，百步相随。去秋同会，重午别离。伤悲，
和泪和愁饮酒杯。后约何期，举目长亭，执行临岐。
　　【金蕉叶】一曲阳关未已，两字功名去急。四海离愁去国，半霎儿难忘恩德。
　　【调笑令】柳七，《乐章集》，把臂双歌真先味。幽欢美爱成佳配，效连理
鹣鹣比翼。云窗共寝闻子规，似繁华晓梦惊回。
　　【秃厮儿】出郡城愁临浙水，寓钱塘闷度朝夕，匆匆一鞭行色催。洒梨花，
雨霏霏，寒食。
　　【圣药王】风物熙，丽日迟，连天芳草正萋萋。客万里，人九嶷，遥岑十二
远烟迷，生隔断武陵溪。
　　【尾】玉人别后空相忆，古犹今之视昔。暮雨楚台云，桃花洞天水。　佳偶
　　国色天香，冰肌玉骨。燕语莺吟，鸾歌凤舞，夜月春风，朝云暮雨。美眷爱，
俏伴侣。叶落归秋，花生满路。
　　【金蕉叶】见他眉来眼去，俺早心满愿足。他道是抛砖引玉，俺却道因祸致
福。
　　【天净沙】虽然似水如鱼，甚世曾少实多虚，更有闲言剩语。若将他辜负，
待古里不信神佛。
　　【小桃红】志诚惠性压其余，无半米儿亏人处。觅便寻芳厮照觑。要欢娱，
看时相见偷圆聚。知心可腹，牵肠割肚，不枉了用工夫。
　　【尾】锦纹封寄情缘簿，罗帕留香信物。常想着相见时话儿甜，早忘了星前
月下苦。
