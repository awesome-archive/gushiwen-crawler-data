【仙吕】翠裙腰缠令
元代
吕止庵
【翠裙腰】老来多病逢秋验，便觉嫩凉添，懒摇纨扇闲纹簟。卷朱帘，晚妆楼外月纤纤。
【金盏儿】更西风酽，微云敛。黄昏即渐，暑气消沛。阴晴乍闪，冰魂尚潜。指甲痕芽天生堑，双帘，又传宫样印眉尖。
【元和令】素娥公案严，牛女分缘俭。苍虬钩玉控雕檐，翠屏人半掩。彩鸾收镜入妆奁，霓裳谁再拈？
【赚尾】昂藏醉脸，桂香襟袖沾。花下心无慊，樽前兴未厌。钓银蟾，瑶台独占，立金梯长笑一掀髯。
