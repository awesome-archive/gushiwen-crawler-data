【正宫】小梁州　别情代人作其人姓刘
元代
汤舜民
晚妆楼上醉离觞，月色苍苍。来时何暮去何忙，空惆怅，无计锁鸳鸯。【幺
】残云剩雨阳台上，空赢得两袖余香。则恐怕春夜长，东风壮，桃花飘荡，何处
觅刘郎？　九日渡江二首
　　秋风江上棹孤舟，烟水悠悠。伤心无句赋登楼，山容瘦，老树替人愁。【幺
】樽前醉把茱萸嗅，问相知几个白头。乐可酬，人非旧，黄花时候，难比旧风流。
秋风江上棹孤航，烟水茫茫。白云西去雁南翔，推篷望，清思满沧浪。【幺】东
篱载酒陶元亮，等档间过了重阳。自感伤。何情况，黄花惆怅，空作去年香。　扬子江阻风
　　篷窗风急雨丝丝，闷捻吟髭。维扬西望渺何之？无一个鸿鳞至，把酒问篙师。
【幺】他迎头儿便说干戈事，待风流再莫追思。塌了酒楼，焚了茶肆，柳营花市，
更说甚呼燕子唤莺儿。　代人寄情
　　花下清歌月下弹，意惹情关。颠鸾倒凤数十番，从分散，情意便阑珊。【幺
】我家私虽不比王十万，论声名索另眼儿相看。更做道姐姐奸，恁须是婆婆惯，
少甚么南来鱼雁，直不得两字问平安。　上已日登姚江龙泉寺分韵得暗字
　　天风吹我上岩，正值春三。残红飞絮点松杉，轻摇撼，无数落青衫。【幺
】登临未了斜阳暗，借白云半榻禅龛。发笑谈，论经谶，老龙惊惮，拖雨过江南。　咏雪效苏禁体作
　　天低风静日昏昏，一片同云。穿帘透暮舞纷纷，寒成阵，则索闭柴门。【幺
】陶学士满口誉清俊，邮亭中冻得来伤神，颠倒说老党村。诸般□，羊羔美耐，
金帐里醉醺醺。黄昏微雨净尘沙，飞尽归鸦。斜飘乱撒扑窗纱，迷鸳瓦，一色净
无瑕。【幺】棱棱衾铁萧萧塌，问羊羔那里寻他。不由人狂兴发，把扁舟驾，向
山阴直下，认不得戴逵家。　太真
　　开元天子好奢华，太真妃选作浑家。东风吹动祸根芽，娘牵挂，没乱煞胖娃
娃。【幺】不提防变却承平卦，闹渔阳一片胡笳。辞风榻，迁鸾驾，马嵬坡下，
踏碎海棠花。　丽华
　　临风阁内俏人儿，天生得玉骨冰姿。承欢奉喜度芳时，多才思，举笔便题诗。
【幺】谁承望擒虎将军至，拥貔貅百万雄师。惊散了玉树歌，推上云阳市。黄天
何事，流泪洒胭脂。
