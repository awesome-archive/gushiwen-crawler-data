【中吕】山坡羊_别怀衣松罗
元代
张可久
别怀
衣松罗扣，尘生鸳甃，芳容更比年时瘦。看吴钩，听秦讴，别离滋味今番又，湖水藕花堤上柳。飕，浑是秋；愁，休上楼。
春睡
花沾宫额，草香罗带，一春心事愁无奈。感离怀，梦多才，流莺只在朱帘外，午睡正浓惊觉来。挨，金镜台；歪，金凤钗。
感旧
凭高凝眺，临风舒啸，一番春事胡蝶闹。越山高，楚天遥，东风依旧桃花笑，金鞍少年何处了，牢，粗布袍。熬，白鬓毛。
闺思
云松螺髻，香温鸳被，掩春闺一觉伤春睡。柳花飞，小琼姬，一声雪下呈祥瑞，团圆梦儿生唤起。谁，不做美？吓，却是你！
