【商调】梧叶儿_春日感怀闲
元代
张可久
春日感怀
闲罗扇，坠锦囊，尘满碧纱窗。燕语鸟衣巷，花开白玉堂，人上紫云娘，月冷妆楼夜香。
早行
鸡声罢，角韵残，落月五更寒。紫塞呼白雁，黄河绕黑山，翠袖上雕鞍，行路比别离更难。
旅思
题新句，感旧游，坐满鸘鸘裘。镜里休文瘦，花边湘水秋，楼上仲宣愁。谁伴我新丰殢酒。
垂虹亭上
三高地，万古愁，行客记曾游。绿树当朱户，青山朝画楼，红袖倚兰舟，借问谁家卖酒？
春日简鉴湖诸友
簪花帽，载酒船，急管间繁弦。席上题罗扇，云间寄锦笺。水畔坠金鞭，不减长安少年。
雪中
乘兴诗人棹，新烹学士茶，风味属谁家？瓦甃悬冰筋，天风起玉沙，海树放银花，愁压拥蓝关去马。
别怀
枕上圆孤梦，灯前赋小诗，泪脸界胭脂。脆管催银字，垂杨绾翠丝，别酒尽金卮，相思病明年那时。
春日书所见
蔷薇径，芍药阑，莺燕语间关。小雨红芳绽，新睛紫陌乾，长日绣窗闲，人立秋千画板。
寿席
晴山翠，明月圆，鹤舞影蹁跹。酒进长生药，花开小洞天，人乐太平杯，八千岁蓬莱地仙。
长沙道中
扁舟兴，淡月痕，薄暮小江村。人入潇湘画，酒倾桑落樽，诗吊汨罗魂，醉卧梅花树根。
山阴道上
云门路，天柱峰，花暗月朦胧。雪冷谁家店？山深何处钟？棹孤篷，兴不尽吟诗信翁。
有所思
人何处？草自春，弦索已生尘。柳线萦离思，荷衣拭泪痕，梅屋锁吟魂，目断吴山暮云。
