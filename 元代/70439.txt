【南吕】一枝花_惜春夺残造
元代
马致远
惜春
夺残造化功，占断繁华富，芳名喧上苑，和气满皇都。论春秀谁如，一任教浪蕊闲花坞。正是断人肠三月初，本待学煮海张生，生扭做游春杜甫。
【梁州】齐臻臻珠围翠绕，冷清清绿暗红疏，但合眼梦里寻春去。春光堪画，春景堪图，春心狂荡，春梦何如？消春愁不曾两叶眉舒，殢春娇一点心酥。感春情来来往往蜂媒，动春意哀哀怨怨杜宇，乱春心乔乔怯怯莺雏。春光，怎如？绿窗犹唱留春住，怎肯把春负？长要春风醉后扶，春梦似华胥。
【隔尾】休耽阁一天柳絮如绵舞，满地残花似锦铺，九十日春光等闲赠。云窗月户，狂风聚雨，休没乱杀东君做不得主。
