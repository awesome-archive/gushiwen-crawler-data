【双调】雁儿落过得胜令_春风桃李繁
元代
庾吉甫
春风桃李繁，夏浦荷莲间，秋霜黄菊残，冬雪白梅绽。四季手轻翻，百岁指空弹。谩说周秦汉，徒夸孔孟颜。人间，几度黄粱饭；狼山，金杯休放闲。名缰厮缠挽，利锁相牵绊。孤舟乱石湍，羸马连云栈。宰相五更寒，将军夜渡关。创业非容易，升平守分难。长安，那个是周公旦；狼山，风流访谢安。韩侯一将坛，诸葛三分汉。功名纸半张，富贵十年限。行路古来难，古道近长安。紧把心猿系，牢将意马拴。尘寰，倒大无忧患；狼山，白云相伴闲。荒荒时务艰，急急光阴换。一局棋未终，腰斧柯先烂。百岁霎光间，莫惜此时闲。三两知心友，鲸杯且吸干。休弹，玉人齐声叹；狼山，兴亡一笑间。从他绿鬓斑，欹枕白石烂。回头红日晚，满目青山矸。翠立数峰寒，碧锁暮云间。媚景春前赏，晴岚雨后看。开颜，玉盏金波满；狼山，人生相会难。
