【双调】殿前欢_寿阳妆，更
元代
卢挚
寿阳妆，更何须兰被借温芳。玉妃不卧鲛绡帐，月户云窗。前村远驿路长，空惆怅，凭谁问花无恙？被春愁晓梦，瘦损何郎。
万花丛，殢韶光肯放彩云空。痴呆呆未解三生梦，娇滴滴一捻春风。歌喉边笑语中，秋波送，依约见芳心动。被啼莺恋住，江上归鸿。
海棠庭，这红妆也见主人情。被东风吹软新歌咏，都为花卿。黄鹄飞白鹿鸣，山林兴，佳丽相辉映。是烟霞翠袖，锦帐云屏。
小楼红，隔纱窗斜照月朦胧。绣衾薄不耐春寒冻，帘幕无风。篆烟消宝鼎空，难成梦，孤负了鸾和风。山长水远，何日相逢。
作闲人，向沧波濯尽利名尘。回头不睹长安近，守分清贫。足不袜发不巾，谁嗔问？无事萦方寸，烟霞伴侣，风月比邻。
寿阳人，玉溪先占一枝春。红尘驿使传芳信，深雪前村。冰梢上月一痕，云初褪，瘦影向纱窗上印。香来梦里，寂寞黄昏。
八葫芦
酒杯浓，一葫芦春色醉山翁。一葫芦酒压花梢重，随我奚童。葫芦干兴不穷，谁人共，一带青山送。乘风列子，列子乘风。
酒频沽，正花间山鸟唤提壶。一葫芦提在花深处，任意狂疏。一葫芦够也无，临时觑，不够时重沽去。任三闾笑我，我笑三闾。
酒新篘，一葫芦春醉海棠洲。一葫芦未饮香选透，俯仰糟丘。傲人间万户侯，重酣后，梦景皆虚谬。庄周化蝶，蝶化庄周。
酒频频，一葫芦风味扶诗兴。一葫芦仗挑相随定，荷插银瓶。爱诗家阮步兵，宽沽兴，身世都休竞。螟蛉蜾蠃螟蛉。
