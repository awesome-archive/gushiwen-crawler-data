【双调】风入松
元代
商衟
嫩橙初破酒微温，银烛照黄昏。玉人座上娇如许，低低唱白雪阳春。谁管狂风过处，那知瑞雪屯门。
【乔牌儿】画堂更漏冷，金炉篆烟尽。厮偎厮抱心儿顺，百年姻两意肯。
【新水令】晓鸡三唱凤离群，空回首楚台云褪。枕上欢，霎儿恩。漏永更长，怎支持许多闷？
【搅筝琶】萦方寸，两叶翠眉颦。万想千思，行眠立盹。半世买风流，费尽精神。呆心儿掩然容易亲，吃不过温存。
【离亭宴煞】客窗夜永愁成阵，冷清清有谁存问？汉宫中金闺梦断，秦台上玉箫声尽。昨夜欢，今宵恨，都只为风风韵韵。相见话偏多，孤眠睡不稳。暮云楼阁景萧疏，秋水泛萍湖。几双鸣鹭蒹葭浦，昏鸦噪争宿林木。锁闲愁朱扉半掩，约西风绣帘低簌。
【乔牌儿】倦将鸳被舒，愁把黛眉蹙。戍楼寒角声凄楚，引初更催禁鼓。
【新水令】夜深香烬冷金炉，对银釭甚娘情绪。和泪看，寄来书。诉不尽相思，尽写做断肠句。
【搅筝琶】心怞忬，刚道不思虑。除饮香醪，醉时节睡足。但合眼见他来，欲语从初。言不尽受过无限苦，恰欲待欢娱。
【离亭宴煞】秋声儿也是无情物，忽惊回楚台人去。酒醒时鸾孤凤只，梦回时枕剩衾余。塞雁哀，寒蛩絮，会把离人对付。翠竹响西风，苍梧战秋雨。
