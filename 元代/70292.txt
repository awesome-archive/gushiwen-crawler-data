【双调】寿阳曲　梅影
元代
徐再思
枝横水，花未雪，镜中春玉痕明灭。梨云梦残人瘦也，弄黄昏半窗明月。　手帕
　　香多处，情万缕，织春愁一方柔玉。寄多才怕不知心内苦，带胭脂泪痕将去。　春情
　　心疼事，肠断词，背秋千泪痕红渍。剔春纤碎榴花瓣儿，就窗纱砌成愁字。
　　昨宵是，你自说，许是咱这般时节。到西厢等的人静也，又不成再推明夜。
　　闲情绪，深院宇，正东风满帘飞絮。怕梨花不禁三月雨，是谁教燕衔春去？　醉姬
　　绯霞佩，金缕衣，枕东风美人深醉。便休将玉箫花下吹，怕惊回海棠春睡。　柳腰
　　连环玉，一搦酥，舞春风柳丝相妒。沈东阳带红香双抱住，怕随着彩云飞去。
