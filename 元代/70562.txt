【正宫】双鸳鸯
元代
王恽
柳圈辞
暖烟飘，绿杨桥，旋结柔圈折细条。都把发春闲懊恼，碧波深处一时抛。
野溪边，丽人天，金缕歌声碧玉圈。解祓不祥随水去，尽回春色到樽前。
问春工，二分空，流水桃花飏晓风。欲送春愁何处去？一环清影到湘东。
步春溪，喜追陪，相与临流酹一杯。说似碧茵罗袜客，远将愁去莫徘徊。
秉兰芳，俯银塘，迎致新祥祓旧殃。不似汉皋空解珮，归时襟袖有余香。
醉留连，赏春妍，一曲清歌酒十千。说与琵琶红袖客，好将新事曲中传。
