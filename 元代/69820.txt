【越调】斗鹌鹑_咏雪云幕重
元代
王仲元
咏雪
云幕重封，风刀劲刮。玉絮轻持，琼苞碎打，粉叶飘扬，盐花乱撒。一色白，六出花，密密疏疏，潇潇洒洒。
【紫花儿】莹玉缘高山岭岫，水晶碾陆地楼台，玻璃砌老树槎丫。蚕食柔叶，蟹走平沙。时霎，列壁铺琼迷万瓦，随风高下。蝶粉翩翻，蜂翅交杂。
【秃厮儿】应时候在深冬暮腊，高盈户报丰稔年华，驱蝗入土将瘴气压。真祥瑞，耀国家，堪夸。
【圣药王】是宜开绣闼，斟玉斝，泛羊羔美酒味偏佳。乐韵杂，歌调雅，肉屏风岁列女娇娃，开宴竞奢华。
【幺】不觉的酒力加，和气多，佳人争赏笑喧哗。玉纤将雪片拿，玉钩将雪地踏。子见等光人貌两交加，似一片玉无暇。
【紫花儿】秦岭寒迷去马，剡溪冻驻行舟差，蔡城喧起鹅鸭。读书冷落，高卧贫乏。由他，且则走斝飞觥受用咱，直吃的醉时才罢。笑相偎绣被香腮，风流如纸帐梅花。
【尾】唤家重且把毡帘下，教侍妾高烧绛蜡。读书舍烹茶的淡薄多，销金帐里传杯的快活煞。
