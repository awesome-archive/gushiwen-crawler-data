【双调】湘妃怨_武夷山中落
元代
张可久
武夷山中
落花流水出桃源，暖翠晴云满药田。流金古像开香殿，步虚声未远，鹤飞来认得神仙。傍草漫山径，幽花隐洞天，玉女溪边。
山中隐居
丹翁投老得长生，白鹤依人认小名。青山换主随他姓，叹乾坤一草亭，半年不出岩扃。写十卷《续仙传》，和一篇《陋室铭》，补注《茶经》。
怀古
秋风远塞皂雕旗，明月高台金凤杯。红妆肯为苍生计，女妖娆能有几？两蛾眉千古光辉。汉和番昭君去，越吞吴西子归，战马空肥。
黄山道中
何人礼斗上松梢？有客题名刻树腰。指前峰半日行来到，这山不是小，洞天宽容我诗豪。白云观欹仙枕，朱砂泉流药瓢，紫兰宫玉女吹箫。
