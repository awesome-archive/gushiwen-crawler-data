【黄钟·醉花阴】　豪侠
元代
谷子敬
酒簪花异乡客，花酒内淹留数载。花悦眼酒忘怀，酒酽花浓，举酒在花溪
侧。忽顿觉数年来，将我这悒怏的心肠忽地改。
　　【喜迁莺】想当初狂态，醉乡中放浪形骸。吾侪，尽都是五陵豪迈，都是些
阔论高谈梁栋材。一个个安邦定策，一个个剑挥星斗，一个个胸卷江淮。
　　【出队子】到春来东城南陌，信青骢踏绿苔。柳阴中打绕逞狂乖，芳径内妆
幺真意脉，粉墙上题诗思腻色。
　　【刮地风】到夏来绕定雕栏垂杨摆，绿阴庭槐。戗金船倚棹兰舟外，信意忘
怀。听韵悠悠乐声一派，摇纨扇玉体相捱。有翡翠轩碧纱橱避暑楼台，捧瑶觞莫
减侧，摆列着十二金钗。直吃的晚凉生日暮遥天外，共采莲人归去来。
　　【西门子】到秋来写长空寒雁儿堪人爱，霁一天秋月色。绿叶儿殷，黄菊儿
开。效龙山落帽老秀才，直吃的脸晕红身子儿歪，娇滴滴玉人儿扶策。
　　【古水仙子】我、我、我自鉴戒，似、似、似锦阵里疏狂李太白。将、将、
将宝剑共瑶琴，还、还、还花钱共酒债。我、我、我嫌天宽恨地窄，呀、呀、呀，
却原来是冬景幽哉。看、看、看泻长空瑞雪风乱筛，见、见、见傲冰魂玉梅南轩
外，馨、馨、馨，时送将暗香来。
　　【尾声】倚翠偎红理当戒，乐琴书不出茅斋，似这般好光景我曾多见来。
