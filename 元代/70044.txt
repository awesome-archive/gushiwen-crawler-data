【双调】清江引_积雨春来那
元代
任昱
积雨
春来那曾晴半日，人散芳菲地。苔生翡翠衣，花滴胭脂泪，偏嫌锦鸠枝上啼。
题情
桃源水流清似玉，长恨姻缘误。闲讴窈窕歌，总是相思句，怕随风化作春夜雨。
南山豆苗荒数亩，拂袖先归去。高官鼎内自，小吏罝中兔，争似闭门闲看书。
和靖墓
林逋老仙清避俗，独向孤山住。梅花两句诗，芳草千年墓，不强如长卿封禅书。
钱塘怀古
吴山越山山下水，总是凄凉意。江流今古愁，山雨兴亡泪，沙鸥笑人闲未得。
湖上九日
芙蓉岸边移画船，沉醉黄花宴。山光浓似蓝，水色明如练，渔童惯听歌笑喧。
曹明善北回
文章故人天上来，相见同倾益。两京花柳情，八景烟云态，偏宜品题七步才。
