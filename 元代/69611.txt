【双调】拨不断_四景草萋萋
元代
张弘范
四景
草萋萋，日迟迟，王孙士女春游戏。宫殿风微燕雀飞，池塘沙暖鸳鸯睡，正值着养花天气。芰荷香，露华凉，若耶溪上莲舟放。岸上谁家白面郎，舟中越女红裙唱，逞娇羞模样。楚天秋，好追游，龙山风物全依旧。破帽多情却恋头，白衣有意能携酒，好风流重九。雪漫漫，拥蓝关，长安远客心偏惮。瀹玉瓯中冰雪寒，锁金帐里羊羔镟，这两般任拣。
