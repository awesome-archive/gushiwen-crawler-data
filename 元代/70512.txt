【双调】夜行船　秋怀
元代
萧德润
一夜秋声入井梧，碧纱厨枕剩珊瑚。秦凤东归，楚云西去，旧欢娱等闲辜负。
　　【风入松】翠屏灯影照人孤，花外响啼蛄。丁宁似把闲愁诉，凄凉待怎支吾。
泪珠伴檐化簌簌，梦魂惊城角呜呜。
　　【庆宣和】犹忆樽前得见初，浅淡妆梳。附耳佳期在朝暮，间阻，间阻。
　　【乔牌儿】相思病忒狠毒，风流债久担误。波涛隔断蓝桥路，枉子把鹊声占
龟卦卜。
　　【甜水令】到如今镜破青铜，钗分金凤，箫闲碧玉，无语自踌躇。果若命分
合该，于飞终效，姻缘当遇，甘心儿为你嗟吁。
　　【鸳鸯煞】锦回文织就别离谱，碧云笺写遍伤心句。旧物空存，薄情何处？
畅道往事千端，柔肠九曲，软玉温香，作念着何曾住？人问我秋到也较何如？怕
的是战碎芭蕉画阑雨。
