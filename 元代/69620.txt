【中吕】满庭芳　渔
元代
赵显宏
江天晚霞，舟横野渡，网晒汀沙。一家老幼无牵挂，恣意喧哗。新糯酒香橙
藕芽，锦鳞鱼紫蟹红虾。杯盘罢，争些醉煞，和月宿芦花。　樵
　　腰间斧柯，观棋曾朽，修月曾磨。不将连理枝梢锉，无缺钢多。不饶过猿枝
鹤窠，惯立尽石涧泥坡。还参破，名缰利锁，云外放怀歌。　耕
　　耕田看书，一川禾黍，四壁桑榆。庄家也有欢娱处，莫说其余。赛社处王留
宰猪，劝农回牛表牵驴，还家去，蓬窗睡足，一品待何如？　牧
　　闲中放牛，天连野草，水接平芜。终朝饱玩江山秀，乐以忘忧。青箬笠西风
渡口，绿蓑衣暮雨沧州。黄昏后，长笛在手，吹破楚天秋。
