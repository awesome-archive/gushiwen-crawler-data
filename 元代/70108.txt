【越调】凭栏人
元代
乔吉
香篆
一点雕盘萤度秋，半缕宫奁云弄愁。情缘不到头，寸心灰未休。
金陵道中
瘦马驮诗天一涯，倦鸟呼愁村数家。扑头飞柳花，与人添鬓华。
春思
淡月梨花曲槛傍，清露苍苔罗袜凉。恨他愁断肠，为他烧夜香。
小姬
手捻红牙花满头，爱唱春词不解愁。一声出画楼，晓莺无奈羞。
香柈
暖蜕龙团香骨尘，细袅云衣古篆文。宝奁余烬温，小池明月昏。心火蟠烧九曲肠，鼻观熏修三昧香。劫灰书几场，犹存延寸光。
