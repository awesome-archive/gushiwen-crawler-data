【双调】庆东原_叹世拔山力
元代
马致远
叹世
拔山力，举鼎威，暗鸣叱咤千人废。阴陵道北，乌江岸西，休了衣锦东归，不如醉还醒，醒而醉。明月闲旌旆，秋风助鼓鼙，帐前滴尽英雄泪。楚歌四起，乌骓漫嘶，虞美人兮，不如醉还醒，醒而醉。三顾茅庐问，高才天下知，笑当时诸葛成何计？出师未回，长星坠地，蜀国空悲，不如醉还醒，醒而醉。
夸才智，曹孟德，分香卖履纯狐媚。奸雄那里？平生落的，只两字征西。不如醉还醒，醒而醉。画筹计，堕泪碑，两贤才德谁相配？一个力扶汉基，一个恢张晋室，可惜都寿与心违，不如醉还醒，醒而醉。
珊瑚树，高数尺，珍奇合在谁家内？便认做我的，岂不知财多害己，直到东市方知。则不如醉还醒，醒而醉。
