【中吕】山坡羊_与邸明谷孤
元代
刘时中
与邸明谷孤山游饮
诗狂悲壮，杯深豪放，恍然醉眼千峰上。意悠扬，气轩昂，天风鹤背三千丈，浮生大都空自忙。功，也是谎；名，也是谎。
燕城述怀
云山有意，轩裳无计，被西风吹断功名泪。去来兮，便休提，青山尽解招人醉，得失到头皆物理。得，他命里；失，咱命里。
西湖醉歌，次郭振卿韵
朝朝琼树，家家朱户，骄嘶过沽酒楼前路。贵何如？贱何如？六桥都是经行处，花落水流深院宇。闲，天定许；忙，人自取。
怀长沙，次郭振卿韵
西楼高处，东城佳处，梦魂长绕湘南路。锦鳞无，塞鸿疏，大都来只为虚名误，老未得闲心更苦。杯，谁共举？花，谁共主？
怀武昌，次郭振卿韵
烟波渔父。扁舟归去，移家鹦鹉洲边住。任狂疏。恣痴愚，到头也有安排处，青箬绿蓑为伴侣。闲，也自取；忙，也自取。
侍牧庵先生西湖夜饮
微风不定，幽香成径，红云十里波千顷。绮罗馨。管弦清，兰舟直入空明镜，碧天夜凉秋月冷。天，湖外影；湖，天上景。
