【中吕】醉高歌带红绣鞋　客中题壁
元代
汤舜民
落花天红雨纷纷，芳草坠苍烟衮衮。杜鹃啼血清明近，单注着离人断魂。
　　深巷静凄凉成阵，小楼空寂寞为邻，吟对青灯几黄昏。无家常在客，有酒不
论文，更想甚江东日暮云。　琴意轩
　　碧梧窗户生凉，琼帘栊振响。卜居似得灵墟上，稳栖老朝阳凤凰。酝酿出
渊明情况。敷扬就叔度文章，兰雪纷纷散幽香。水云秋淡荡，风雨夜淋浪，问知
音谁共赏？　送大本之任
　　荡悠悠万里云衢，明晃晃三秋月窟。攀蟾惯识攀蟾路，一鹗何劳荐举。老母
亲胜餐天禄，新夫人稳坐香车，打叠了南阳旧草庐。宫袍金孔雀，书案玉蟾蜍，
休忘了弹冠老贡禹。
