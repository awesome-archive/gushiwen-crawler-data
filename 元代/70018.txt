【南吕】一枝花_遗张伯元正
元代
周德清
遗张伯元
正伯牙志未谐，遇钟子心能解。使高山群虎啸，要流水老龙哀。洒落襟怀，一笑乾坤大，高谈云雾开。几行北雁吞声，一片西山失色。
【梁州】无人我惊心句险，有江山空日烟埋。相逢尽是他乡客。我淹吴楚，君显江淮。雄游海宇，挺出人材。箕裘事业合该，簪缨苗裔传来。大胸襟进履圯桥，壮游玩乘槎大海，老风波走马章台。千载，后代，子孙更风流煞！万一见此豪迈。玉有润难明借月色，出落吾侪。
【隔尾】向管中窥豹那知外？坐井底观天又出来。运斧般门志何大！出削个好歹，但成个架格，未敢望将如栋梁采。
