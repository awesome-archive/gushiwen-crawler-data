【越调】斗鹌鹑_歌姬教坊驰
元代
乔吉
歌姬
教坊驰名，梨园上班，院本诙谐，宫妆样范。肤若凝脂，颜如渥丹，香肩凭玉楼，湘云拥翠鬟。罗帕分香，春纤换盏。
【紫花儿】扶彪煞东风桃李，吸留煞暮雨房栊，吃喜煞夜月阑干。向尊席之上，谈笑其间，意思相攀，且是娘剔透玲珑不放闲，不枉了唤声妆旦。尽可以雾幌云屏，酒社诗坛。
【天净沙】眉儿初月弯弯，鞋儿瘦玉悭悭，脸儿孜孜耐看。琵琶弦慢，青衫泪点才干。
【尾】丽春园门外是浔阳岸，最险是茶船上跳板。一句话悔时难，两般儿爱处拣。
