【双调】庆宣和_春思一架残
元代
张可久
春思
一架残红褪舞裙，总是伤春。不似年时镜中人，瘦损，瘦损。
春晚病起四首
燕懒莺慵春几何？风雨蹉跎。柳眼花心尚情多，病可，病可。
十二朱帘不上钩，懒倚妆楼。敛翠啼红为谁羞？问口，问口。
燕子来时人未归，肯误佳期？一对灯花玉娥飞，报喜，报喜。
四壁青灯酒半酣，病骨岩岩。无斤两腌臜担儿担，自揽，自揽。
【毛氏池亭】
云影天光乍有无，老树扶疏。万柄高荷小西湖，听雨，听雨。
赋情
柳阵花围云锦窝，一见情多。恨雨愁云病如何？为我，为我。
歌者花花
蜂蝶纷纷莺燕猜，喧满香街。一朵妖红为谁开？斗买，斗买。
