【双调】沉醉东风(五首)
元代
关汉卿
一
咫尺的天南地北，霎时间月缺花飞。手执着饯行杯，眼阁着别离泪。刚道得声"保重将息"，痛煞煞教人舍不得。好去者，望前程万里！
二
忧则忧鸾孤凤单，愁则愁月缺花残。为则为俏冤家，害则害谁曾惯，瘦则瘦不似今番；恨则恨孤帏绣衾寒，怕则怕黄昏到晚。
三
伴夜月银筝凤闲，暖东风绣被常悭。信沉了鱼，书绝了雁，盼雕鞍万水千山。本利对相思若不还，则告与那能索债愁眉泪眼。
四
夜月青楼凤箫，春风翠髻金翘。雨云浓，心肠俏，俊庞儿玉软香娇。六幅湘裙一搦腰，间别来十分瘦了。
五
面比花枝解语，眉横柳叶长疏。想着雨和云，朝还暮，但开口只是长吁。纸鹞儿休将人厮应付，肯不肯怀儿里便许。
