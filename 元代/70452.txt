【越调】天净沙_孤山雪夜淡
元代
张可久
孤山雪夜
淡妆人在罗浮，黄昏月上西湖，翠袖翩翩起舞。倚阑索句，雪中树老山孤。
湖上送别
红蕉隐隐窗纱，朱帘小小人家，绿柳匆匆去马。断桥西下，满湖烟雨愁花。
重游感旧
迷香小洞维舟，题红老叶沉沟，濯锦寒花对酒。六桥依旧，游人两鬓经秋。
晚步
吟诗人老天涯，闭门春在谁家？破帽深衣瘦马。晚来堪画，小桥风雪梅花。
忆西湖
灯寒夜雪孤篷，山空晓雾疏钟，花暖春风瘦筇。六桥香梦，景题留与吟翁。
