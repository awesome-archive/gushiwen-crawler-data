【中吕】阳春曲_坐听西掖钟
元代
薛昂夫
坐听西掖钟声动，睡起东窗日影红，山林朝市两无穷。一梦中，樽有酒且从容。
耐惊耐怕黄虀瓮，长满长干老酒盆，一贫尽可张吾军。休忘本，樽有酒且论文。
胸中太华身难憾，舌底狂澜口且缄，看渠暮四与朝三。呆大胆，樽有酒且醺酣。
周郎赤壁鏖兵后，苏子扁舟载月秋，千年慷慨一时酬。今在否？樽有酒且绸缪。
芸窗月影吟情荡，纸帐梅花醉梦香，觉来身世两相忘。休妄想，樽有酒且疏狂。
岁云暮矣虽无补，时复中之尽有余，老来吾亦爱吾庐。清债苦，樽有酒且消除。
