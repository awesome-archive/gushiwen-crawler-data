【双调】殿前欢_懒云窝，懒
元代
吴西逸
　　懒云窝，懒云堆里即无何。半间茅屋容高卧，往事南柯。红尘自网罗，白日
闲酬和，青眼偏空阔。风波远我，我远风波。
　　懒云仙，蓬莱深处恣高眠。笔床茶灶添香篆，尽意留连。闲吟白雪篇，静阅
丹砂传，不羡青云选。林泉爱我，我爱林泉。
　　懒云巢，碧天无际雁行高。玉箫鹤背青松道，乐笑游遨，溪翁解冷淡嘲，山
鬼放揶揄笑，村妇唱糊涂调。风涛险我，我险风涛。
　　懒云关，一泓流水绕弯环。半窗斜日留晴汉，鸟倦知还。高眠仿谢安，归计
寻张翰，作赋思王粲。溪山恋我，我恋溪山。
　　懒云翁，一襟风月笑谈中。生平傲杀繁华梦，已悟真空。茶香水玉钟，酒竭
玻璃翁，云绕蓬莱洞。冥鸿笑我，我笑冥鸿。
　　懒云凹，按行松菊讯桑麻。声名不在渊明下，冷淡生涯。味偏长凤髓茶，梦
已随胡蝶化，身不入麒麟画。莺花厌我，我厌莺花。
