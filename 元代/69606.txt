【南吕】一枝花_赠小园春些
元代
薛昂夫
赠小园春
些些并蒂红，指指连枝翠。悭悭金谷路，窄窄五陵溪。一片花飞，泄漏春消息。舞盘中歌扇底，刮得尽风月无多，趱得过繁华有几？
【梁州第七】一两个莺俦燕侣，五七双蝶使蜂媒。窖来宽也称游人戏。眼孔大刘晨未识，脚步长杜甫先迷。画帧上香销粉滴，镜奁中绿暗红稀。唾津儿浸满盆池，手心儿擎得起屏石。苔钱儿买不断闲愁，花瓣儿随手着流水，柳丝儿送不够别离。锦堆，翠积。海棠偷足相思睡，名偏小景偏媚。赚得东君不忍归，一撮儿芳菲。
【余音】楚阳台云雨无三尺，桃源洞光阴减九十。玉拶香挨这窝儿地，堪信道一寸阴可惜。千金价总宜，锦步幛何须五十里？
