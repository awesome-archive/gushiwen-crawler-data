【双调】新水令　离别
元代
李致远
离鸾别凤又经年，一番春一番新怨。青琐畔，绣帏前，少个婵娟，酬不了少
年愿。
　　【雁儿落】常想西湖舣画船，北苑开春宴。一声金缕令，七换梁州遍。
　　【德胜令】今日小亭轩，羞到杏花边。黯黯愁成阵，厌厌日胜年。嫣然，一
笑春风面；无缘，灯前云髻偏。
　　【雁儿落】春衫和泪穿，犹认伊针线。玉箫深夜品，多是君愁怨。
　　【水仙子】别来几见月儿圆，每为嫦娥惜少年。画堂深隔断归来燕，玉钩闲
帘未卷，一天情着个谁传？想一饷心间事，写一幅肠断篇，等一个孤雁回旋。
　　【雁儿落】艳阳三月天，寿酒筵前劝。可怜张解元，不赴蟠桃宴。
　　【挂玉钩】爱杀槎头缩项鳊，皆上金盘荐；笑杀池中并蒂莲，未许东风见。
援紫毫，磨端砚。屈曲银钩，细草鸾笺。
　　【尾】沉沉烟锁垂杨院，迟迟月上桃花扇。罗帕新词，聊寄情缘。唱道张京
兆心专，周琼姬苦意坚。怕几阵东风吹落残花片，恁时绿暗红嫣，兀谁管春山翠
眉浅。
