【南吕】一枝花
元代
商衟
远寄
粘花惹草心，招揽风流事，都不似今日个这娇姿。伶变知音，雅有林泉志。合欢连理枝，两意相投，美满夫妻相似。
【梁州第七】甘不过轻狂子弟，难禁受极纣勤儿。撞声打怕无淹润。倚强压弱，滴溜着官司。轰盆打甑，走踢飞拳。查核相万般街市，待勉强过从枉费神思。是他惯追陪济楚高人，见不得村沙谎厮，钦不定冷笑孜孜。可人，举止。为他十分吃尽不肯随时，变除此外没瑕玼。聚少离多信有之，古今如此。
【赚煞】好姻缘眼见得无终始，一载恩情似弹指，别离怨草次。感恨无言谩搔耳，后会何时？唱道痛泪连洒，花笺闷写相思字，托鱼雁寄传示。我志诚心一点无辞，无辞惮去伊身上死。
