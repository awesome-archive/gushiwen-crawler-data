【正宫】端正好
元代
吴昌龄
美妓
墨点柳眉新，酒晕桃腮嫩，破春娇半颗朱唇，海棠颜色红霞韵。宫额芙蓉印。
【滚绣球】藉丝裳翡翠裙，芭蕉扇竹叶樽。衬缃裙玉钩三寸，露春葱十指如银。秋波两点真，春山八字分。颤巍巍雾鬟云鬓，胭脂颈玉软香温。轻拈翠靥花生晕，斜插犀梳月破云。误落风尘。
【倘秀才】莫不是丽春园苏乡的后身，多应是西厢下莺莺的影神，便有丹青画不真。妆梳诸样巧，笑语暗生春。他有那千般儿可人。
【脱布衫】常记的五言诗暗寄回文，千金夜古断青春。厮陪奉娇香腻粉，喜相逢柳营花阵。
【醉太平】这些时春寒绣裀，月暗重门，梨花暮雨近黄昏，把香衾自温。金杯不洗心头闷，青鸾不寄云边信，玉容不见意中人。空教人害损。
【随煞】想当日一宵欢会成秦晋，翻做了千里关山劳梦魂。漏永更长烛影昏，柳暗花遮曙色分。酒酽花浓锦帐新，倚玉偎红翠被温。有一日重会菱花镜里人，将我这受过凄凉正了本。
