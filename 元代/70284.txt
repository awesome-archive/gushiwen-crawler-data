【双调】水仙子_雪夜一天云
元代
马谦斋
雪夜
一天云暗玉楼台，万顷光摇银世界。卷帘初见阑干外，似梅花满树开，想幽人冻守书斋。孙康朱颜变，袁安绿鬓改，看青山一夜头白。
别情
紫鸾箫吹彻凤凰鸣，金缕词歌水调声。饯行诗诉不尽临岐兴，唱《阳关》忍泪听，笑谈间席上风生。杨柳堤边怨，河梁别后情，再和谁步月闲行？
贺文卿觱篥
薛阳霜夜楚江秋，太乙西风莲叶舟。贺郎近日都参透，占中原第一流，尽压绝前代箜篌。起赤壁矶边恨，感铜驼陌上愁，名满皇州。
燕山话别
满斟芳醑别长亭，相送王孙出上京。玉骢且莫敲金镫，听阳关第四声，临岐执手论情。千古思前训，一心怀志诚，休担阁半纸功名。
咏竹
贞姿不受雪霜侵，直节亭亭易见心。渭川风雨清吟枕，花开时有凤寻，文湖州是个知音。春日临风醉，秋宵对月吟，舞闲阶碎影筛金。
赠刘圣奴搊筝
蛾眉扫黛鬓堆蝉，凤髻盘鸦脸衬莲。粉香初拭银筝面，把鸾胶整旧弦，玳筵前两件儿依然。崔怀宝酬了心愿，薛琼琼得了赦免，旧风流尚在樽前。
