【南吕】一枝花_春雨润夭桃
元代
马彦良
春雨
润夭桃灼灼红，洗芳草茸茸翠。蝶愁搧香粉翅，莺怕展缕金衣。堪恨堪宜，耽阁酿蜂儿蜜，喜调和燕子泥。游春客怎把芳寻，斗巧女难将翠拾。
【梁州】看一阵阵锁层峦行云岭北，一片片泛桃花流水桥西。我醉来时怎卧莎茵地？难登紫陌，怎看罗衣？乾坤惨淡，园苑岑寂。每日家阴雨霏霏，几曾见丽日迟迟！辛苦杀老树头憎妇鸣鸠，凄凉也古墓上催春子规，阑散了绿阴中巧舌黄鹂。酒杯，食櫑。可怜不见春明媚，正合着襄阳小儿辈。笑杀山翁醉似泥，四野云迷。
【尾】叮咛这雨声莫打梨花坠，风力休吹柳絮飞。留待晴明好天气，穿一领布衣，着一对草履，访柳寻春万事喜。
