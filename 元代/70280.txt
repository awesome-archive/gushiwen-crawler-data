【双调】夜行船_天地之间人
元代
马致远
天地之间人寄居，来生去死嗟吁。就里荣枯，暗中贫富，人力不能除取。
【乔牌儿】自然天付与，强得来也不坚固。有人参透其中趣，何须巧对付？
【锦上花】富贵无骄，贫穷何辱。贫不忧愁，富莫贪图。富依公，天能祐护。贫富人生，各人命福。富呵亨富来，贫呵乐贫去。就里无钱，尚良欢娱。袖有黄金，到有嗟吁。一日勾来，如何做做主。
【江儿水】人生百年如过驹，暗里流年度。似晓露红莲香，落日夕阳暮，没可里使心干受苦。
【碧玉箫】春满皇都，快兴到金壶。凉意人郊墟，何可忆鲈鱼，量有无，好光阴不可辜。携着良友生，觅着闲游处。四景又俱，羡甚功劳部。
【离亭宴带歇指煞】公卿自有公卿禄，儿孙自有儿孙福。神心自语，恁麒麟阁上图。凤凰池中立，不如俺鹦鹉州边住。黄纸上名，不如俺软瓯中物，谁知野夫。列翠围四屏山，引寨练一溪水，盖蜗舍三椽屋。我头低气不低，身屈心难屈，一任教风云卷舒。饭饱一身安，心间万事足。
