【中吕】普天乐_春日多雨无
元代
王仲元
春日多雨
无一日惠风和，常四野彤云布，那里肯妆金点翠，只待要迸玉筛珠。这其间湖景阴，恰便似江天暮，冷清清孤山路，六桥迷雪压模糊。瞥见游春杜甫，只疑是寻梅浩然，莫不是相访林逋。
赠美人
柳眉新，桃腮嫩，酥凝琼腻，花艳芳温。歌声消天下愁，舞袖散人间闷。举止温柔娇风韵，司空见也索销魂。兰姿蕙魄，瑶花玉蕊，误染风尘。
旅况
树杈丫，藤缠挂，冲烟塞雁，接翅昏鸦。展江乡水墨图，列湖口潇湘画。过浦穿溪沿江汊，问孤航夜泊谁家。无聊倦客，伤心逆旅，恨满天涯。
离情
淹蓝桥，烧祆庙，镜鸾肠断，瑟凤魂销。玉容残倦艳妆，云髻乱慵梳掠。闷倚危阑闲凝眺，对斜阳分外无聊。秦川路远，阳台雨歇，楚岫云高。
离恨
拥鸳衾，歌珊枕，扫窗风竹，捣月寒砧，思量心别恨填，欢喜梦离愁禁。主意抛迟亏人甚，薄情郎何处留心。君怀幸短，盟山路险，誓海波深。
相思
泪盈波，眉愁锁，消香减腻，病鬼愁魔。炉烟飘怨气浮，襟抽湿啼痕污。无限凄凉来著抹，瘦身躯怎生存活。相思未脱，他愁为我，我病因他。
离情
远山攒．乌云乱，分钗破鉴，单枕孤鸾。芳心被闷织罗，病躯教愁羁绊。惹肚牵肠相穿贯，上心来痛似锥剜。归期限满，难凭后约，孤负前欢。
题情
柳青严，冤家椠，情传眼角，恨寄眉尖。拖逗入烦恼乡，积攒下相思欠。交下情疏恩恩情俭，欲阑珊却又拘钤。常寻我喜，稀行你怪，频去娘嫌。戒多婪，绝余滥，携云自欢，握雨独惭。莺花寨我纳降，是非海谁著淹。多少惺惺遭坑陷，咱图甚染绿挪蓝？樽前扮蠢，花间塑坌，席上妆憨。
妓家
海棠枝，蔷薇刺，约回舞燕，抓住游丝。有赢钞烟月牌，无赔钞莺花市，买雨赊云无签次，干遇仙枉废神思。如无钞使，休凭浪子，强做勤儿。
间阻
痛伤嗟，遭磨灭，凋筝弦断，拢鬓簪折。难攀如镜里花，易见似波中月。变尽欢娱成吴越，眼睁睁咫尺离别。啼残杜宇，辞巢燕子，惊梦蝴蝶。
