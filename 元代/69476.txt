【中吕】喜春来_遣兴春云鬟
元代
曾瑞
遣兴
春
云鬟雾鬓秋千院，翠袖缃裙鼓吹船，锦屏花帐六桥边。真阆苑，人醉杏花天。
夏
金杯冷酌琼花酿，玉笋冰调荔子浆，洛神西子斗浓妆。移画舫，来趁芰荷香。
秋
青霄霜降枫林醉，白雁风来木叶飞，登临欢酌菊花杯。图画里，何必醉东篱。
离情
云悭雨涩欢娱俭，雁杳鱼沉郁闷添，旧愁新恨上眉尖。淹泪脸，谁问苦恹恹。
秋夜闺思
凄惶泪湿鸳鸯枕，惨淡香消翡翠衾，恼人休自怅蛩吟。惊夜寝，邻院捣寒砧。
秋闺思
庭槐破梦秋风撼，妾泪聊珠夜雨搀，朝云无计出湘潭。休问俺，司马泪青衫。
春闺思
蜂蝶困歇梨花梦，莺燕飞迎柳絮风，强移莲步出帘栊。心绪冗，羞见落花红。
相思
你残花态那衣叩，咱减腰围攒带钩，这般情绪几时休。思配偶，争奈不自由。
又
鸳鸯作对关前世，翡翠成双约后期，无缘难得做夫妻。除梦里，惊觉各东西。
妓家
无钱难解双生闷，有钞能驱倩女魂，粉营花寨紧关门。咱受窘，披撇见钱亲。
又
沾花惹草沙中俏，傅粉施朱笑里刀，劝君莫惜野花娇。零落了，结果许由瓢。
闺情
鸳鸯失配谁惊散，燕子无双飞兴阑，妆楼便当望夫山。凝泪眼，无语凭栏干。
闺怨
当时欢喜言盟誓，今日瓓珊说是非，世间你是负心贼。休卖嘴，暗有鬼神知。
寻乐
湖山遣兴还诗债，杖屦寻芳释闷怀，村醪满酌劝吾侪。杯莫侧，听唱喜春来。
咏雪梅
魂来纸帐香先到，花放冰梢雪未消，浩然驴背霸陵桥。风势恶，休笑子猷乔。
未遂
功名希望何时就，书剑飘零甚日休，算来著甚可消愁。除是酒，醉倚仲宣楼。
隐居
牧牛枉叹白石烂，垂钓休嗟渭水寒，云深虎豹九重关。非是懒，无意近长安。
江村即事
女儿收网临江哆，稚子垂钩靠岸沙，笛声惊雁出蒹葭。清淡煞，衰柳缆鱼槎。
阅世
佳章软语醒时和，白雪阳春醉后歌，簪花饮酒且婆娑。开闷锁，闲看恶风波。
赏春
桃花扇影香风软，杨柳楼心夜月圆，繁弦急管送歌筵。杯量浅，烂醉玉人边。
感怀
溪边倦客停兰棹，楼上何人品玉箫，哀声幽怨满江皋。声渐悄，遣我闷无聊。
离愁
奴因寄恨招灾祸，他为寻芳中网罗，柳嫌花妒百千合。成间阔，教俺怎存活。
