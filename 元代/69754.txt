【中吕】红绣鞋_怀古金字淡
元代
张可久
怀古
金字淡桥空柳浪，翠微深门掩苔墙，两袖波光钓斜阳。孤山花已老，双井水犹香，记神仙诗句响。
西湖雨
删抹了东坡诗句，湖涂了西子妆梳，山色空濛水模糊。行云神女梦，泼墨范宽图，挂黑龙天外雨。
简吕实夫理问
挥翰墨雪车冰柱，列神仙玉珮琼琚，一舸红香占西湖。云山频管领，莺燕任追呼，别是个风月所。
