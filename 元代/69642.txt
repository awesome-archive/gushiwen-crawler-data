【商调】集贤宾　春日伤别
元代
李爱山
牡丹亭日长帘半卷，推绣枕听啼鹃。夜雨过梨花褪雪，晓风轻柳絮飘绵。忆
多情万水千山，盼佳期甚日何年。近香奁理妆贴翠钿，尚然有睡红一线。情浓眉
黛里，愁入鬓云边。
　　【逍遥乐】嘴古都钗头玉燕，面波罗镜里青鸾，画不尽春山宛转。恨惹情牵，
对东风桃李无言。章台路望来不甚远，张京兆那里也不见。香消宝鼎，灯尽银，
炉冷沉烟。
　　【梧叶儿】粉脸淡蛾眉皱，妆残新月偃，愁压远山偏。火燎袄神庙，花飞金
谷园，春去武陵源，直恁的缘薄分浅。
　　【金菊香】托香腮不语转凄然，淡注珠唇翠蝉，呆答颏对人羞见面。则被
这鬼病恹缠，断柔肠心事在谁边？
　　【醋葫芦】胸减酥，脸褪莲。似杨妃病吐荔枝涎，西子愁频麋鹿苑。顿不开
连环金钏，不由人终日恨绵绵。
　　【浪来里】想当日整玉容，并粉肩。晚妆楼上镜台边，画出对初生月何日圆。
到如今桃花人面，闷恹恹憔悴似去年前。
　　【高平调煞】那时节和风丽日满东园，花共柳红娇绿软。走飞觥，品竹调
弦。唱道是美满欢娱，似比翼鸟于飞燕。闲情侵翠靥，春意近花钿。今日个宝钗
头擘双鸳，昔何时镜重圆，因此上两道春山翠痕浅。
　　【尾声】春残连理枝，香冷合欢扇，好姻缘翻做了恶姻缘。还不彻相思债，
叫不应离恨天。知他是甚时相见，两眉峰重画翠婵娟。
