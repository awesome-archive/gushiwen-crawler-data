【中吕】醉春风
元代
荆干臣
红袖霞飘彩，翠裙香散霭。都将窃玉偷香心，改、改、改。半夜星前，五更月下，九霄云外。
【幺篇】旖旎金钗客，相莲花阵侧。难娱一笑拚千金，买、买、买。珊枕浓欢，绮窗幽梦，锦堂深爱。
【喜春来】玉鞭杨柳春风陌，绣毂梨花夜月街，楚云湘雨梦阳台。休分外，花柳暗尘埃。
【双鸳鸯】玉箫哀，立闲阶，彩凤人归更不来。隐隐遥山行云碍，萋萋芳草远烟埋。
【喜春来】茶不茶饭不饭恹恹害，死不死活不活强强捱，相思何日得明白。愁似海，烦恼早安排。
【卖花声煞】俺疑他指不过走智儿猜，他只俺除将罢字儿揣，厮等待心肠各宁奈。女貌郎才怎难摘？志诚心看谁先败。
