【仙吕】一半儿_秋日宫词花
元代
张可久
秋日宫词
花边娇月静妆楼，叶底沧波冷翠沟，池上好风闲御舟。可怜秋，一半儿芙蓉一半儿柳。
梅边
枝横翠竹暮寒生，花淡纱窗残月明，人倚画楼羌笛声。恼诗情，一半儿清香一半儿影。
情
数层秋树隔雕檐，万朵晴云拥玉蟾，几缕夜香穿绣帘。等潜潜，一半儿门开一半儿掩。
野桥酬耿子春
海棠香雨污吟袍，薜荔空墙闲酒瓢。杨柳晓风凉野桥。放诗豪，一半儿行书一半儿草。
赏牡丹
锦裙吹上翠云枝，绿酒争传白玉卮，皓齿慢歌金缕词。牡丹时，地半儿姚黄一半儿紫。
苍崖样师退隐
柳梢香露点荷衣，树杪斜阳明翠微，竹外浅沙涵钓矶。乐忘归，一半儿青山一半儿水。
