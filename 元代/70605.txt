【双调】沉醉东风_秋景挂绝壁
元代
卢挚
秋景
挂绝壁松枯倒倚，落残霞孤鹜齐飞。四围不尽山，一望无穷水，散西风满天秋意。夜静云帆月影低，载我在潇湘画里。
对酒
对酒问人生几何，被无情日月消磨。炼成腹内丹，泼煞心头火，葫芦提醉中闲过，万里云山入浩歌，一任傍人笑我。
避暑
避炎君频称竹榻，趁新凉懒裹乌纱。柳影中，槐阴下，旋敲冰沉李浮瓜。会受用文章处士家，午梦醒披襟散发。
举子
辞辛苦桑枢瓮牖，夸荣华凤阁龙楼。脱布衣，披罗绶，跳龙门独占鳌头。今日男儿得志秋，会受用宫花御酒。
叹世
拂尘土麻绦布袍，助江山酒圣诗豪。乾坤水上萍，日月笼中鸟，叹浮生几回年少。破屋春深雪未消，白发催人易老。
适兴
舞低簇春风绛纱，歌轻敲夜月红牙。金橙泛绿醽，银鸭烧红蜡，煞强如冷斋闲话。沉醉也更深恰到家，不记的谁扶上马。
七夕
银烛冷秋光画屏，碧天晴夜静闲亭。蛛丝度绣针，龙麝焚金鼎，庆人间七夕佳令。卧看牵牛织女星，月转过梧桐树影。
重九
题红叶清流御沟，赏黄花人醉歌楼。天长雁影稀，月落山容瘦，冷清清暮秋时候。衰柳寒蝉一片愁，谁肯教白衣送酒。
退步
南柯梦清香画戟，北邙山坏冢残碑。风云变古今，日月搬兴废，为功名枉争闲气，相位显官高待则甚底，也不入麒麟画里。
闲居
雨过分畦种瓜，旱时引水浇麻。共几个田舍翁，说几句庄家话，瓦盆边浊酒生涯。醉里乾坤大，任他高柳清风睡煞。
恰离了绿水青山那答，早来到竹篱茅舍人家。野花路畔开，村酒槽头榨，直吃的欠欠答答。醉了山童不劝咱，白女上黄花乱插。
学邵平坡前种瓜，学渊明篱下载花。旋凿开菡萏池，高竖起荼蘼架，闷来时石鼎烹茶。无是无非快活煞，锁住了心猿意马。
春情
残花酿蜂儿蜜脾，细雨和燕子香泥。白雪絮飞，红雨桃花坠，杜鹃声又是春归。纵有新诗赠别离，医不可相思病体。
