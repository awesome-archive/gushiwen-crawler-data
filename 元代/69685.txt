【越调】斗鹌鹑　送别
元代
宋方壶
落日遥岑，淡烟远浦。萧寺疏钟，戍楼暮鼓。一叶扁舟，数声去橹那惨戚，
那凄楚，恰待欢娱，顿成间阻。
　　【紫花儿】瘦岩岩香消玉减，冷清清夜永更长，孤另另枕剩衾余。羞花闭月，
落雁沉鱼。踌躇，从今后谁寄萧娘一纸书？无情无绪，水淹蓝桥，梦断华胥。
　　【调笑令】肺腑，恨怎舒？三叠阳关愁万缕。幽期密约欢爱处，动离愁暮云
无数。今夜月明何处宿？依依古岸黄芦。
　　【秃厮儿】欢笑地不堪举目，回首处景物萧疏。星前月下谁共语？谩嗟吁，
何如？
　　【尾】眼睁睁怎忍分飞去，痛杀我也吹箫伴侣！不付能恰住了送行客一帆风，
又添起助离愁半江雨。　踏青
　　蝶使双双，蜂媒对对。燕语关关，莺声呖呖。仕女把芳寻，丫鬟将翠拾。节
序宜，景物奇。丽日迟迟，和风习习。
　　【紫花儿序】娇滴滴三春佳景，翠巍巍一带青山，锦重重满目芳菲。端的是
宜睛宜雨，堪咏堪题。畅好是幽微，嫩柳夭桃傍小溪。时遇着春光明媚，人贺丰
年，民乐雍熙。
　　【小桃红】雕阑花簇绣屏围，四季春为贵。万紫千红引人意，啭黄鹂，鸳鸯
如锦池塘睡。玩不尽山水无穷景致，更那堪花下杜鹃啼。
　　【调笑令】赏奇葩异卉，休直待锦离披，多感谢春工造化机。彩绳悬画板秋
千戏，遍郊园幕天席地。动笙歌一派音韵美，列山灵水陆筵席。
　　【耍厮儿】花萼拆香风拂鼻，柳丝垂翠蔼攒眉，我则见蜂蝶趁花莺燕飞。且
欢赏，莫催逼，对饮樽。
　　【圣药王】就着这花满溪，柳满堤，掩映着数株红杏出疏篱。风吹的酒力微，
景助的诗兴起，见滴溜溜墙外舞青旗，直吃的醉扶归。
　　【尾声】庆风调雨顺升平日，保一统江山社稷。托赖着千千载仁主圣明朝，
齐仰贺万万岁吾皇大明国。
