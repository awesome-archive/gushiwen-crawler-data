【双调】落梅风_太乙宫探梅
元代
赵善庆
太乙宫探梅
冰花艳，水月魂，斗诗坛醉翁笔阵。自南枝漏泄了湖上春，问东风几番花信？
江楼晚眺
枫枯叶，柳瘦丝，夕阳闲画阑十二。望晴空莹然如片纸，一行雁一行愁字。
秋晴
秋声定，微雨歇，透疏棂纸窗风裂。孤灯儿似知愁恨切，照离人半明半灭。
暮春
寻芳宴，拾翠游，杏花寒禁烟时候。叫春山杜鹃何太愁，直啼得绿肥红瘦。
