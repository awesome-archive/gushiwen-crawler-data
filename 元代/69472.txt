【越调】天净沙　闲题
元代
吴西逸
　　长江万里归帆，西风几度阳关，依旧红尘满眼。夕阳新雁，此情时拍阑干。
　　楚云飞满长空，湘江不断流东，何事离多恨冗？夕阳低送，小楼数点残鸿。
　　数声短笛沧州，半江远水孤舟，愁更浓如病酒。夕阳时候，断肠人倚西楼。
　　江亭远树残霞，淡烟芳草平沙，绿柳阴中系马。夕阳西下，水村山郭人家。
