【正宫】脱布衫
元代
盍西村
春宴
柳花风微荡香埃，梨花雪乱点苍苔。锦绣云红窗缥缈，麝兰烟翠帘叆叇。
【小梁州】珠箔银屏次第开，十二瑶阶。蔷薇洞侧牡丹台，神仙界，何必到天台。
【幺】金笼鹦鹉舌头快，向人前说的明白。翠槛边，雕栏外，金沟一派，只许燕莺来。
【醉太平】梁园赋客，金谷英才。吴歌楚舞玳筵排，有猩唇豹胎。珊瑚树拂珍珠盖，鸳鸯衫束麒麟带，芙蓉鬓亸凤凰钗，千金怎买？
