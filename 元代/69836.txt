【中吕】迎仙客_感旧鹦鹉洲
元代
张可久
感旧
鹦鹉洲，凤凰楼，十年故人怀旧游。杜陵花，陶令酒，酒病花愁，不觉的今春瘦。
湖上送别
钓锦鳞，棹红云，西湖画船三月春。正思家，还送人，绿满前村，烟雨江南恨。
春日湖上二首
雨亦奇，锦成围，笙歌满城莺燕飞。紫霞杯，金缕衣，倒著接篱，湖上山翁醉。
舞绛纱，扣红牙，耳边玉人催上马。雪儿歌，苏小家，月淡梨花，醉倚秋千架。
春晚
看牡丹，倚阑干，宿酒乍醒攲髻鬟。燕初忙，莺正懒，帘卷轻寒，玉手调筝雁。
秋夜
雨乍晴，月笼明，秋香院落砧杵鸣。二三更，千万声，捣碎离情，不管愁人听。
黄桂
近玉阶，映瑶台，婆婆小丛岩畔栽。雁初飞，花正开，金粟如来，望月佳人拜。
