【双调】新水令　春情
元代
程景初
落红满地暮春天，另一番蜂愁蝶怨。愁切切，恨绵绵。待要团圆，除非梦中
见。
　　【驻马听】小小亭轩，燕子来时帘未卷。深庭小院，杜鹃啼处月空圆。金钗
拨尽玉炉烟，香尘渍满琵琶面。谁共言？何时枕匾黄金钏？
　　【乔牌儿】日高犹自眠，病体尚嫌倦。细将往事思量遍，越无心整翠钿。
　　【落梅风】鸾钗断，凤髻偏，腻残妆泪痕满面。隔纱窗消声儿唤玉莲，那人
儿敢有些爻变。
　　【离亭宴煞】桃腮湿胭脂浅，榴裙摺皱香罗软，这相思教人怎遣？分开翡
翠巢，掂损螳螂玉，空锁鸳鸯殿。十分人怎禁两叶眉难展？有愁烦万千。羞栽并
蒂莲，懒整合欢带，怕见双飞燕。情书附锦鳞，佳音凭黄犬，何处也风流少年？
我将魂魄梦中寻，只恐怕阳台路儿远。
