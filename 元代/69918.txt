【正宫】小梁州_春夜
元代
张可久
春夜
玉箫吹断凤钗分，瘦损真真。小词空制锦回文，孤眠恨，翠被宝香温。【幺】故人一去无音信，望蓬莱隔几重云。燕未归，春将尽，梨花庭院，和月掩朱门。
秋思难斋索赋
鸳鸯飞起藕花洲，碧水明秋。王人天际认归舟，秋来后，樵怀见花羞。【幺】黄昏又是愁时候，柳梢头新月如钩。成间阔，添消瘦，新书裁就，一雁过妆楼。
郊行即事
小桥流水落红香，两两鸳鸯。当炉艳粉倚明妆，深深巷，酒旆绿垂杨。【幺】新诗欲写东墙上，奈桃花未识刘郎。乘兴来，回头望，眼波微溜，还许谪仙狂。
春日次陈在山韵
海棠开后一停春，过了三分。花梢红日晓窗温，邻姬问，忙甚不开门？【幺】画屏咫尺巫山近，渍春衫都是啼痕。锦帐愁，香奁恨，最伤情处，酒醒怯灯昏。
