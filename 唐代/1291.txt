相和歌辞。短歌行六首
唐代
顾况
城边路，今人犁田昔人墓。岸上沙，昔时江水今人家。
今人昔人共长叹，四气相催节回换。明月皎皎入华池，
白云离离度清汉。
我欲升天天隔霄，我思渡水水无桥，我欲上山山路险，
我欲汲井井泉遥。越人翠被今何夕，独立沙边江草碧。
紫燕西飞欲寄书，白云何处逢来客。
新系青丝百尺绳，心在君家辘轳上。
我心皎洁君不知，辘轳一转一惆怅。
何处春风吹晓幕，江南绿水通朱阁。
美人二八面如花，泣向东风畏花落。
临春风，听春鸟。别时多，见时少。愁人夜永不得眠，
瑶井玉绳相向晓。
轩辕皇帝初得仙，鼎湖一去三千年。周流三十六洞天，
洞中日月星辰连。骑龙驾景游八极，轩辕弓剑无人识，
东海青童寄消息。
