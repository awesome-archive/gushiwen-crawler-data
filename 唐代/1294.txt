相和歌辞。短歌行二首
唐代
白居易
曈曈太阳如火色，上行千里下一刻。出为白昼入为夜，
圜转如珠住不得。住不得，可奈何，为君举酒歌短歌。
歌声苦，词亦苦，四座少年君听取。今夕未竟明夕催，
秋风才往春风回。人无根蒂时不驻，朱颜白日相隳颓。
劝君且强笑一面，劝君复强饮一杯。人生不得长欢乐，
年少须臾老到来。
世人求富贵，多为身嗜欲。盛衰不自由，得失常相逐。
问君少年日，苦学将干禄。负笈尘中游，抱书雪前宿。
布衾不周体，藜茄才充腹。三十登宦途，五十被朝服。
奴温已挟纩，马肥初食粟。未敢议欢游，尚为名检束。
耳目聋暗后，堂上调丝竹。牙齿缺落时，盘中堆酒肉。
彼来此已去，外馀中不足。少壮与荣华，相避如寒燠。
青云去地远，白日终天速。从古无奈何，短歌听一曲。
