嵩山十志十首。云锦淙
唐代
卢鸿一
云锦淙者，盖激溜冲攒，倾石丛倚，鸣湍叠濯，喷若雷风，
诡辉分丽，焕若云锦。可以莹发灵瞩，幽玩忘归。
及匪士观之，则反曰寒泉伤玉趾矣。词曰：
水攒冲兮石丛耸，焕云锦兮喷汹涌。苔駮荦兮草夤缘，
芳幂幂兮濑溅溅。石攒丛兮云锦淙，波连珠兮文沓缝。
有洁冥者媚此幽，漱灵液兮乐天休，实获我心兮夫何求。
