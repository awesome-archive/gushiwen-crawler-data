嵩山十志十首。枕烟庭
唐代
卢鸿一
枕烟庭者，盖特峰秀起，意若枕烟。秘庭凝虚，窅若仙会，
即扬雄所谓爰静神游之庭是也。可以超绝纷世，
永洁精神矣。及机士登焉，则寥阒戃恍，愁怀情累矣。
词曰：
临泱漭兮背青荧，吐云烟兮合窅冥。怳欻翕兮沓幽霭，
意缥缈兮群仙会。窅冥仙会兮枕烟庭，竦魂形兮凝视听。
闻夫至诚必感兮祈此巅，契颢气，养丹田，
终仿像兮觏灵仙。
