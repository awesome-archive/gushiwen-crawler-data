哭单父梁九少府
唐代
高适
开箧泪沾臆，见君前日书。
夜台今寂寞，犹是子云居。
畴昔贪灵奇，登临赋山水。
同舟南浦下，望月西江里。
契阔多离别，绸缪到生死。
九原即何处，万事皆如此。
晋山徒嵯峨，斯人已冥冥。
常时禄且薄，殁后家复贫。
妻子在远道，弟兄无一人！
十上多苦辛，一官常自哂。
青云将可致，白日忽先尽。
唯有身后名，空留无远近。
