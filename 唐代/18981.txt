杨柳枝词九首
唐代
刘禹锡
塞北梅花羌笛吹，淮南桂树小山词。
请君莫奏前朝曲，听唱新翻杨柳枝。
南陌东城春早时，相逢何处不依依？
桃红李白皆夸好，须得垂杨相发挥。
凤阙轻遮翡翠帏，龙池遥望麴尘丝。
御沟春水相晖映，狂杀长安少年儿。
金谷园中莺乱飞，铜驼陌上好风吹。
城东桃李须臾尽，争似垂杨无限时？
花萼楼前初种时，美人楼上斗腰支。
如今抛掷长街里，露叶如啼欲恨谁？
炀帝行宫汴水滨，数株残柳不胜春。
晚来风起花如雪，飞入宫墙不见人。
御陌青门拂地垂，千条金缕万条丝。
如今绾作同心结，将赠行人知不知？
城外春风吹酒旗，行人挥袂日西时。
长安陌上无穷树，唯有垂杨绾别离。
轻盈袅娜占年华，舞榭妆楼处处遮。
春尽絮飞留不得，随风好去落谁家？
