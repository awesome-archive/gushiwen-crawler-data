金陵歌送别范宣
唐代
李白
石头巉岩如虎踞，凌波欲过沧江去。
钟山龙盘走势来，秀色横分历阳树。
四十馀帝三百秋，功名事迹随东流。
白马金鞍谁家子，吹唇虎啸凤凰楼。
金陵昔时何壮哉！席卷英豪天下来。
冠盖散为烟雾尽，金舆玉座成寒灰。
扣剑悲吟空咄嗟，梁陈白骨乱如麻。
天子龙沉景阳井，谁歌玉树后庭花。
此地伤心不能道，目下离离长春草。
送尔长江万里心，他年来访南山老。
