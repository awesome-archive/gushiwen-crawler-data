姑孰十咏
唐代
李白
姑孰溪
爱此溪水闲，乘流兴无极。
漾楫怕鸥惊，垂竿待鱼食。
波翻晓霞影，岸叠春山色。
何处浣纱人？红颜未相识。
丹阳湖
湖与元气连，风波浩难止。
天外贾客归，云间片帆起。
龟游莲叶上，鸟宿芦花里。
少女棹轻舟，歌声逐流水。
谢公宅
青山日将瞑，寂寞谢公宅。
竹里无人声，池中虚月白。
荒庭衰草遍，废井苍苔积。
唯有清风闲，时时起泉石。
凌歊台
旷望登古台，台高极人目。
叠嶂列远空，杂花间平陆。
闲云入窗牖，野翠生松竹。
欲览碑上文，苔侵岂堪读？
桓公井
桓公名已古，废井曾未竭。
石甃冷苍苔，寒泉湛孤月。
秋来桐暂落，春至桃还发。
路远人罕窥，谁能见清澈？
慈姥竹
野竹攒石生，含烟映江岛。
翠色落波深，虚声带寒早。
龙吟曾未听，凤曲吹应好。
不学蒲柳凋，贞心常自保。
望夫山
颙望临碧空，怨情感离别。
江草不知愁，岩花但争发。
云山万重隔，音信千里绝。
春去秋复来，相思几时歇？
牛渚矶
绝壁临巨川，连峰势相向。
乱石流洑间，回波自成浪。
但惊群木秀，莫测精灵状。
更听猿夜啼，忧心醉江上。
灵墟山
丁令辞世人，拂衣向仙路。
伏炼九丹成，方随五云去。
松萝蔽幽洞，桃杏深隐处。
不知曾化鹤，辽海归几度？
天门山
迥出江上山，双峰自相对。
岸映松色寒，石分浪花碎。
参差远天际，缥缈晴霞外。
落日舟去遥，回首沉青霭。 
