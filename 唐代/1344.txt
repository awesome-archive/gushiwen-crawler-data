相和歌辞。从军行六首
唐代
刘长卿
回看虏骑合，城下汉兵稀。白刃两相向，黄云愁不飞。
手中无尺铁，徒欲突重围。
落日更萧条，北方动枯草。将军追虏骑，夜失阴山道。
战败仍树勋，韩彭但空老。
草枯秋塞上，望见渔阳郭。胡马嘶一声，汉兵泪双落。
谁为吮痈者，此事令人薄。
目极雁门道，青青边草春。一身事征战，匹马同辛勤。
末路成白首，功归天下人。
倚剑白日暮，望乡登戍楼。北风吹羌笛，此夜关山愁。
回首不无意，滹河空自流。
黄沙一万里，白首无人怜。报国剑已折，归乡身幸全。
单于古台下，边色寒苍然。
