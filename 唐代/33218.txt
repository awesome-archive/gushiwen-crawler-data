补周礼九夏系文。九夏歌九篇
唐代
皮日休
（王夏之歌者，王出入之所奏也。四章，章四句）
爣爣皎日，欻丽于天。厥明御舒，如王出焉。
爣爣皎日，欻入于地。厥晦厥贞，如王入焉。
出有龙旂，入有珩珮。勿驱勿驰，惟慎惟戒。
出有嘉谋，入有内则。繄彼臣庶，钦王之式。
（肆夏之歌者，尸出入之所奏也。二章，章四句）
愔愔清庙，仪仪象服。我尸出矣，迎神之谷。
杳杳阴竹，坎坎路鼓。我尸入矣，得神之祜。
（昭夏之歌者，牲出入之所奏也。二章，章四句）
有郁其鬯，有俨其彝。九变未作，全乘来之。
既醑既酢，爰朄爰舞。象物既降，全乘之去。
（纳夏之歌者，四方宾客来之所奏也。四章，章四句）
麟之仪仪，不絷不维。乐德而至，如宾之嬉。
凤之愉愉，不篝不笯.乐德而至，如宾之娱。
自筐及筥，我有牢醑。自筐及篚，我有货币。
我牢不愆，我货不匮。硕硕其才，有乐而止。
（章夏之歌者，臣有功之所奏也。四章，章四句）
王有虎臣，锡之鈇钺。征彼不憓，一扑而灭。
王有虎臣，锡之圭瓒。征彼不享，一烘而泮。
王有掌讶，侦尔疆理。王有掌客，馈尔饔饩。
何以乐之，金石九奏。何以锡之，龙旂九旒。
（齐夏之歌者，夫人祭之所奏也。一章，四句）
玲玲衡笄，翚衣榆翟。自内而祭，为君之则。
（族夏之歌者，族人酌之所奏也。二章，章四句）
洪源谁孕，疏为江河。大块孰埏，播为山阿。
厥流浩漾，厥势嵯峨。今君之酌，慰我实多。
（械夏之歌者，宾既出之所奏也。三章，章三句）
礼酒既酌，嘉宾既厚，牍为之奏。
礼酒既竭，嘉宾既悦，应为之节。
礼酒既罄，嘉宾既醒，雅为之行。
（骜夏之歌者，公出入之所奏也。二章，章四句）
桓桓其珪，衮衮其衣。出作二伯，天子是毗。
桓桓其珪，衮衮其服。入作三孤，国人是福。
