郑伯克段于鄢
先秦
谷梁赤
　　克者何？能也。何能也？能杀也。何以不言杀？见段之有徒众也。
　　段，郑伯弟也。何以知其为弟也？杀世子、母弟目君，以其目君知其为弟也。段，弟也，而弗谓弟；公子也，而弗谓公子。贬之也。段失子弟之道矣，贱段而甚郑伯也。何甚乎郑伯？甚郑伯之处心积虑成于杀也。
　　于鄢，远也，犹曰取之其母之怀之云尔，甚之也。
　　然则为郑伯者，宜奈何？缓追，逸贼，亲亲之道也。 
