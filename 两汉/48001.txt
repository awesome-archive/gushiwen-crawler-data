别诗三首（2）
两汉
佚名
其一
有鸟西南飞，熠熠似苍鹰。
朝发天北隅，暮闻日南陵。
欲寄一言去，托之笺彩缯。
因风附轻翼，以遗心蕴蒸。
鸟辞路悠长，羽翼不能胜。
意欲从鸟逝，驽马不可乘。
其二
晨风鸣北林，熠耀东南飞。
愿言所相思，日暮不垂帷。
明月照高楼，想见余光辉。
玄鸟夜过庭，仿佛能复飞。
褰裳路踟蹰，彷徨不能归。
浮云日千里，安知我心悲。
思得琼树枝，以解长渴饥。
其三
童童孤生柳，寄根河水泥。
连翩游客子，于冬服凉衣。
去家千余里，一身常渴饥。
寒夜立清庭，仰瞻天汉湄。
寒风吹我骨，严霜切我肌。
忧心常惨戚，晨风为我悲。
瑶光游何速，行愿去何迟。
仰视云间星，忽若割长帷。
低头还自怜，盛年行已衰。
依依恋明世，怆怆难久怀。
