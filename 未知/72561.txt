桑中生李
未知
佚名
　　南顿张助于田中植禾，见李核，欲持去，顾见空桑中有土，因植种，以余浆灌溉，后人见桑中复生李，转相告语。有病目痛者息阴下，言：“ 李君令我目愈，谢以一豚。”目痛乃小疾，亦行自愈。闻者传语：“盲者得视。”众犬吠声，远近翕赫，其下车骑常数千百，酒肉滂沱。间一岁余，张助远出来还，见之惊云：“此有何神，乃我所种耳。”因就斫之。
