张佐治遇蛙
未知
佚名
　　金华郡守张佐治至一处，见蛙无数，夹道鸣噪，皆昂首若有诉。佐治异之，下车步视，而蛙皆蹦跳为前导。至田间，三尸叠焉。公有力，手挈二尸起，其下一尸微动，以汤灌之，未几复苏。曰：“我商也，道见二人肩两筐适市，皆蛙也。哀之，购以放生。二人复曰：‘此皆浅水，虽放，后必为人所获；前有清渊，乃放生池也。’吾从之至此，不意挥斧，遂被害。二仆随后不远，腰缠百金，必为二人诱至此，并杀而夺金也。”张佐治至郡，急令捕之，不日人金俱获。一迅即吐实，罪死。所夺之金归商。
