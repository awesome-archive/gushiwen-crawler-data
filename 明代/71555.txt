咏槐
明代
冯清
行台阶下原植三槐，故巡抚张纪常正德壬申正月剪伐其一，寸干无存。闰五月初十日，予适抚临。越旬日，前槐茁复出土，月转盛茂，再月余，而柯肄乔耸叶蔽云飞凌空之势，勃然莫遏。噫！槐一物也，厚积昌发乃尔。气数遭际之盛造化生育之功，夫岂徒然而已哉！是用谩成小诗以纪其实传告将来云。
谁把庭槐浪剪除，源头生意自赢馀。
肄丛故柢戈矛立，叶护重阴伞盖舒。
间世瑞灵钟厚载，新晴苍翠接清虚。
凉氛谩讶祛烦暑，王氏祯祥史续书。
