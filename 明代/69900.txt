【越调】斗鹌鹑　寄别
明代
李邦基
百岁光阴，寄身宇宙。半世蹉跎，忘怀诗酒。窃玉偷香，寻花问柳。放浪行，不自羞。十载江淮，胸蟠星斗。
【紫花儿】鬓丝禅榻，眉黛吟窗，扇影歌楼。献书北阙，挟策南州。迟留，
社燕秋鸿几回首。壮怀感旧，妩媚精神，罗绮风流。
【调笑令】渐久，过清秋，今古盟山惜未休。琴樽相对消闲昼，尽乌丝醉围
红袖。阳关一声人去后，消疏了月枕双讴。
【秃厮儿】浩浩寒波野鸥，消消夜雨兰舟，津亭送别风外柳。甚不解？系离
愁，悠悠。
【圣药王】夜气收，人语幽，西楼梦断月沉钩。惜胜游，忆唱酬，追思往事
到心头，肠欲断泪先流。
【尾】彩云冉冉巫山岫，还相逢邂逅绸缪。终日惜芳心，思量岁寒友。
