旅兴（二首）
明代
刘基
其 一
寒灯耿幽暮，虫鸣清夜阑。
起行望青天，明月在云端。
美人隔千里，山河淼漫漫。
玄云翳崇冈，白露雕芳兰。
愿以绿绮琴，写作行路难。
忧来无和声，弦绝空长叹。
其 二
倦鸟冀安巢，风林无静柯。
路长羽翼短，日暮当如何？
登高望四方，但见山与河。
宁知天上雨，去去为沧波。
慷慨对长风，坐感玄发皤。
弱水不可航，层城岌嵯峨。
凄凉华表鹤，太息成悲歌。
