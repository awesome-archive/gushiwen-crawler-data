送王时敏之京
明代
边定
祖饯河水上，离情郁难舒。
彼此谅衷素，值兹孟夏初。
青青河畔草，嘉麦生同墟。
子今京国去，结驷耀通衢。
冠盖欻交会，连璧粲琼裾。
既抱贞持操，甘等常人愚。
亮节贵有爱，洪涛奋鵾鱼。
抡材仍射策，陈纲当晏如。
昔为凫舄令，展转惜居诸。
葵藿仰朝阳，寸心万里俱。
努躬崇令德，世泽遗乡闾。
言睇贺兰巅，雪影袭云虚。
为作远塞别，歌成不能书。
击筑继慷慨，对景两踟蹰。
