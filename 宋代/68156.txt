沁园春（寿趟倅）
宋代
姚勉
道骨仙风，海上骑鲸，端是後身。把银河天巧，钟为文采，剑津宝气，融作精神。壶玉储冰，掌金擎露，胸次全无一点尘。年年里，早花朝六日，长庆生申。
箳篁濯锦江滨。人尽道如公清最真。合沈香亭北，金笺奏曲，恩披兽锦，醉拭龙巾。泥紫颁来，渠黄飞去，自是八花砖上人。从後看，大钧播物，万象皆春。
