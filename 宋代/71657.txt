读中兴碑 / 读中兴颂碑
宋代
张耒
玉环妖血无人扫，渔阳马厌长安草。
潼关战骨高于山，万里君王蜀中老。
金戈铁马从西来，郭公凛凛英雄才。
举旗为风偃为雨，洒扫九庙无尘埃。
元功高名谁与纪，风雅不继骚人死。
水部胸中星斗文，太师笔下龙蛇字。
天遣二子传将来，高山十丈磨苍崖。
谁持此碑入我室？使我一见昏眸开。
百年兴废增感慨，当时数子今安在？
君不见，荒凉浯水弃不收，时有游人打碑卖。
