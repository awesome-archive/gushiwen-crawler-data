水龙吟（寿辛侍郎）
宋代
韩元吉
南风五月江波，使君莫袖平戎手。燕然未勒，渡泸声在，宸衷怀旧。卧占湖山，楼横百尺，诗成千首。正菖蒲叶老，芙蕖香嫩，高门瑞、人知否。
凉夜光躔牛斗。梦初回、长庚如昼。明年看取，锋旗南下，六赢西走。功画凌烟，万钉宝带，百壶清酒。便留公剩馥，蟠桃分我，作归来寿。仆贱生后一日也，故有分我蟠桃之戏。
