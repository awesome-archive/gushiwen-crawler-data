蝶恋花（月词）
宋代
黄裳
伏以合欢开宴，奉乐国之宾朋；对景摅怀，待良时之风月。此者偶屈三益，幸逢四并。六幕星稀，万棂风细。天发金精之含蓄，地扬银色之光华。远近万情，若知而莫诘；满虚一色，可揽以□将。是故无累而玩之者，喜乐之心生；不足而对之者，悲伤之态作。感群动以无意，涵长空而不流。对坐北堂，方入陆生之牖；共离南馆，便登韩子之台。顾歌三五之清辉，誓倒十千之芳酝。
忽破黄昏还太素。寒浸楼台，缥缈非烟雾。江上分明星汉路。金银闪闪神仙府。
影卧清光随我舞。邂逅三人，只愿长相聚。今月亭亭曾照古。古人问月今何处。
