念奴娇（登平江齐云楼，夜饮双瑞堂，呈雷吏部）
宋代
张鎡
东吴名胜，有高楼直在，浮云齐处。十二阑干邀远望，历历斜阳烟树。香径人稀，＿廊山绕，往事今何许。一天和气，为谁吹散疏雨。
知是兰省星郎，朱轮森戟，与风光为主。暇日登携多雅致，容我追随临赋。小宴重开，晚寒初劲，还下危梯去。烛花红坠，瑞堂犹按歌舞。
