三犯渡江云
宋代
周密
喜余至，拥裘曳杖，相从于山巅水涯松云竹雪之间。酒酣，促膝笑语，尽出笈中画、囊中诗以娱客。醉归船窗，紞然夜鼓半矣。归途再雪，万山玉立相映发，冰镜晃耀，照人毛发，洒洒清入肝鬲，凛然不自支，疑行清虚府中，奇绝境也。朅来故山，恍然隔岁，慨然怀思，何异神游梦适。因窃自念人间世不乏清景，往往汨汨尘事，不暇领会，抑亦造物者故为是靳靳乎。不然，戴溪之雪，赤壁之月，非有至高难行之举，何千载之下，寥寥无继之者耶。因赋此解，以寄余怀。
冰溪空岁晚，苍茫雁影，浅水落寒沙。那回乘夜兴，云雪孤舟，曾访故人家。千林未绿，芳信暖、玉照霜华，共凭高，联诗唤酒，暝色夺昏鸦。
堪嗟。澌鸣玉佩，山护云衣，又扁舟东下。想故园、天寒倚竹，袖薄笼纱。诗筒已是经年别，早暖律、春动香葭。愁寄远，溪边自折梅花。
