水调歌头（寿陈仓使）
宋代
戴翼
某共审：瑞启福星，祥开诞月。江左两三年兵火，暂烦一出于虚危；部内几万户生灵，喜遇再来之父子。欢均列郡，喜溢崇台。某忝出师门，幸依化治。忻逢华旦，上南丰一瓣之香；敬缉斐章，祝东道千龄之算。退惭下俚，上渎清都。敢冀熏慈，俯垂采览。
嵩岳周王佐，昴宿汉宗臣。从来间世英杰，出则致升平。况我皇华直指，元是福星出现，来此活生灵。五百岁初度，十一郡欢忻。
挽西江，苏涸辙，洗尘埃。笑谈顷刻间宜，宇宙变为春。泽满赣川无限，福与崆峒齐耸，颂咏几多人。潋滟一卮寿，愿早秉洪钧。
