拜星月慢
宋代
周密
郡僚间载酒相慰荐，长歌清釂，正尔供愁，客梦栩栩，已飞度四桥烟水外矣。醉余短弄，归日将大书之垂虹。
腻叶阴清，孤花香冷，迤逦芳洲春换。薄酒孤吟，怅相知游倦。想人在、絮幕香帘凝望，误认几许，烟樯风幔。芳草天涯，负华堂双燕。
记箫声、淡月梨花院。砑笺红、谩写东风怨。一夜落月啼鹃，唤四桥吟缆。荡归心、已过江南岸。清宵梦、远逐飞花乱。几千万缕垂杨，翦春愁不断。
