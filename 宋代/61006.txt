沁园春（同前）
宋代
刘克庄
我梦见君，戴飞霞冠，著宫锦袍。与牧之高会，齐山诗酒，谪仙同载，采石风涛。万卷星罗，千篇电扫，肯学穷儿事楚骚。掀髯啸，有鱼龙鼓舞，狐兔悲嗥。
英雄埋没蓬蒿。谁摸索当年刘与曹。叹事机易失，功名难偶，诛茅西崦，种秫车皋。栅有鸡豚，庭无羔雁，道是先生索价高。人间窄，待相期海上，共摘蟠桃。
