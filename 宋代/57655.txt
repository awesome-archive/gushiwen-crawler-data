瑞鹤仙（寿上饶倅洪莘之，时摄郡事，且将赴漕事）
宋代
辛弃疾
黄金堆到斗。怎得似、长年画堂劝酒。蛾眉最明秀。向水沈烟里，两行红袖。笙歌撋就。争说道、明年时候。被姮娥、做了殷勤，仙桂一枝入手。
知否。风流别驾，近日人呼，文章太守。天长地久。岁岁上、乃翁寿。记从来人道，相门出相，金印累累尽有。但直须，周公拜前，鲁公拜后。
