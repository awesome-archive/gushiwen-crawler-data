乳燕飞
宋代
汪莘
有石楠红叶，飘下樽俎间，小饮而归，久立碧桃花下，即事赋之
策杖南山去。到南溪、谁家宅院，欺人先渡。羽扇徐麾僮仆退，翠柳白沙西路。帝赐我、阆风玄圃。一片飞来红叶阔，细看来、上有双鸾句。应念我，尘中住。
眼前儿女闲相语。怪人间、禁烟时节，安排樽俎。为道从来寒食好，且莫思量今古。共绿水、春风鸥鹭。望我壶天天未晚，记碧桃、花发闲庭户。归到也，对花舞。
