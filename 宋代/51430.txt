水调歌头（元会曲）
宋代
毛滂
九金增宋重，八玉变秦余。上手诏在廷云：六玺之用，尚循秦旧。千年清浸，洗净河洛出图书。一段升平光景，不但五星循轨，万点共连珠。崇宁、大观之间，太史数奏五星循轨，众星顺乡，靡有错乱垂衣本神圣，补衮妙工夫。
朝元去，锵环佩，冷云衢。芝房雅奏，仪凤矫首听笙竽。天近黄麾仗晓，春早红鸾扇暖，迟日上金铺。万岁南山色，不老对唐虞。
