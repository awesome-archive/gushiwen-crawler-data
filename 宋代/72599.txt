初入淮河四绝句
宋代
杨万里
船离洪泽岸头沙，人到淮河意不佳。
何必桑乾方是远，中流以北即天涯！
刘岳张韩宣国威，赵张二相筑皇基。
长淮咫尺分南北，泪湿秋风欲怨谁？
两岸舟船各背驰，波浪交涉亦难为。
只余鸥鹭无拘管，北去南来自在飞。
中原父老莫空谈，逢着王人诉不堪。
却是归鸿不能语，一年一度到江南。
