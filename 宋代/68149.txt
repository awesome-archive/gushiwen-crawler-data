沁园春（寿陶守）
宋代
姚勉
鹤发鸦髫，欢捧霞觞，酌丹井泉。庆湘山峰顶，飞来古佛，剑池洞里，活底神仙。春雨慳时，千金斗粟，民仰使君为食天。公知否，只活人阴德，合寿千年。宝猊香喷沈烟。环艳翠明红拥寿筵。最一般奇特，凤雏新贵，斑衣绿绶，光彩相鲜。帝命师臣，钦哉有子，飞诏看看又月边。黄封酒，到明年今日，中使传宣。
