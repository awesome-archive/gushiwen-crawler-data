水调歌头（明日，纯中以酒见贶，约即见过。徘徊江上久不至，复次其韵）
宋代
吕渭老
江湖堪极目，非雾亦非烟。故人相见，纵横高义薄云天。已具萸尊茗话，怅望云中江树，不见子猷船。日色隐林表，十里认帆竿。
百年间，无个事，且安闲。功名两字，茫然都堕有无间。且尽身前一醉，休问古来今往，及取菊花残。仙事占无据，竹帛笑刘安。
