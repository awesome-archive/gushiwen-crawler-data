酹江月（怪梅一株，为北客载酒移置盆中，伟然）
宋代
刘辰翁
岁寒相命，算人间、除了梅花无物。窥宋三年又不是，草草东邻凿壁。偃蹇风前，沈吟竹外，直待天骄雪。白家人至，一枝横出终杰。
寂寞小小疏篱，探花使断，知复何时发。北驿不来春又远，只向窗前埋灭。好在冰花，著些风筱，怎不清余发。补之去后，墨梅又有明月。北人著小竹花问更好。
