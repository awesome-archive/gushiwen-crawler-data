金缕曲
宋代
刘辰翁
百年生名世；处前古当今之会，千万世开太平。某隃望门墙，状深赞颂；积忱依永，奏伎小词，上犯钧严，不胜悚恐庆抃之至。
晓殿龙光起。御香浓、新诗写就，云飞相第。一自骑箕承帝赉，千载君臣鱼水。端不负、当年弧矢。赤壁周郎神游处，料羞看、故垒斜阳里。今共看，更无比。
尊前若说平生事。叹长江、几番风浪，几人胆碎。数载太平丰年瑞。三百年间又几。想皇揆、初心应喜。渐近中秋团团月，算人间天上、俱清美。祝千岁，似甲子。
