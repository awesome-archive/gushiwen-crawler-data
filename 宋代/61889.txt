沁园春（饯余蜀帅）
宋代
李曾伯
天顾坤维，持橐秉旄，屈公此行。正地雷观象，一阳将复，天星验数，五福初临。汉指才宣，蜀民相贺，百万耄倪犹更生。先声布，便胆寒西贼，关塞无尘。
休嗟往事营营。要清献、乖崖相拟伦。看作新精采，叶符气运，转旋机括，元在人心。奖率三军，扫清万里，从此西南开太平。功成后，却归来廊庙，细展经纶。
