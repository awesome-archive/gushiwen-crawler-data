念奴娇（九日作）
宋代
姚述尧
山城秋好，正西风淅淅，登高时候。杖倚徘徊凝望处，翠叠万山如绣。云绕禾场，烽沈戎马，田野欢声凑。琴堂无事，何妨同泛香溜。
况有庭下黄花，遍河阳、尽把金钱铺就。一坐簪缨谭笑里，尘脱风生清昼。饮罢龙山，诗成彭泽，灏气森星斗。醉归凝伫，美人时炷金兽。老杜九日诗：“万国皆戎马，酣歌泪欲垂。”
