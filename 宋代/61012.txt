沁园春
宋代
刘克庄
岳降神，方启中兴之运；河如带、山若砺，未酬再造之功。某逾望三台，敬熏一瓣。短衣饭牛而至旦，业已归耕；搢笏笼鸽以放生，末由旅贺。
载籍以来，于宇宙间，有功者谁。自唐尧咨禹，水行由地，宗周微管，夏变为夷。谢傅棋边，莱公骰畔，淝水澶渊送捷旗。天不偶，生堂堂国老，真太平基。
雅怀厌倦台司。新天子殷勤留帝师。向朝堂衮绣，万羊非泰，湖山绦褐，两鹤相随。寿过＿溪，德如淇澳，进了丹书作抑诗。蒯缑客，愿年年岁岁，来献新词。
