暗香
宋代
吴潜
闻尧章死西湖，尝助诸丈为殡之，今又不知几年矣。自昭忽录示尧章暗香、疏影二词，因信手酬酢，并赓潘德久之诗云。
晓霜一色。正恁时陇上，征人横笛。驿使不来，借问孤芳为谁折。休说和羹未晚，都付与、逋仙吟笔。算只是，野店疏篱，樵子共争席。
寒圃，众籁寂。想暗里度香，万斛堆积。恼他鼻观，巡索还无最堪忆。萼绿堂前一笑，封老干、苔青莓碧。春漏也，应念我、要归未得。
