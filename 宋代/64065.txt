喜迁莺（暮春）
宋代
蒋捷
游丝纤弱。谩著意绊春，春难凭托。水暖成纹，云晴生影，双燕又窥帘幕。露添牡丹新艳，风摆秋千闲索。对此景，动高歌一曲，何妨行乐。
行乐。春正好，无奈绿窗，孤负敲棋约。锦幄调笙，银瓶索酒，争奈也曾迷著。自从发凋心倦，常倚钩阑斜角。翠深处，看悠悠几点，杨花飞落。武进陶氏景元钞本此首注云：右改前词，其前另有一首云：“游丝纤弱。谩著意绊春，春难凭托。水暖成纹，云晴生影，芳草渐侵裙幄。露添牡丹新艳，风摆秋千闲索。对此景，动高歌一曲，何妨行乐。
行乐。君听取。莺啭绿窗，也似来相约。粉壁题诗，香街走马，争奈鬓丝输却。梦回画长无事，聊倚阑干斜角。翠深处、看悠悠几点，杨花飞落。”
