念奴娇（重九前二日登西塔观县治，用前韵）
宋代
姚述尧
江山清绝，正箫台花县，霜秋时候。寻胜登高环望处，碧瓦参差铺绣。五岫藏云，两溪吞月，古市渔盐凑。青帘斜扬，家家香泛丹溜。
况是东鲁风流，看儒冠济济，垂天赋就。时科举后邑中预荐者四人。陶令从容官事了，把菊高吟闲昼。草鞠圜扉，香凝燕寝，豪饮挥金斗。公庭无事，珍祥休问驯兽。鲁恭驯雉也。
