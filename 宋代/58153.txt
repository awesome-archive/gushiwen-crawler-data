念奴娇
宋代
赵善括
於岚光亭。思恭蒋丈宠和寄示，醉中操笔，对月再用前韵
扬辉璧月，照层台缥缈，蓬莱云气。玉宇清明仙语近，多少怨红愁翠。问我殷勤，几年尘土，依旧高标致。广寒别后，与谁曾共幽会。
一日失脚人间，十常八九，底事如人意。狗苟绳营真可笑，何乃比余於是。风月佳时，江山好处，无复怀愁悴。倚栏舒啸，六经时自心醉。
