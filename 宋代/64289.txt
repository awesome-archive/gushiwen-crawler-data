解语花（吴子云家姬，号爱菊，善歌舞，忽有朝云之感，作此以寄。）
宋代
张炎
行歌趁月，唤酒延秋，多买莺莺笑。蕊枝娇小。浑无奈、一掬醉乡怀抱。筹花斗草。几曾放、好春闲了。芳意阑，可惜香心，一夜酸风扫。
海上仙山缥缈。问玉环何事，苦无分晓。旧愁空杳。蓝桥路、深掩半庭斜照。余情暗恼。都缘是、那时年少。惊梦回、懒说相思，毕竟如今老。
