贺新郎（送赵伯泳侍郎守温陵）
宋代
王迈
忆昔同时召。正青山、亲提玉尺，量材廊庙。当日班行比元祐，北玉西珠照耀。一转首、宫南移调。君自鸟台登骑首，觉精神、风采增清峭。数贤者，一不肖。
酒酣耳热憔长啸。便翩翩、辍班荷橐，一麾闽峤。堪笑狂生无用处，垂老云耕月钓。这富贵、非由人要。畴昔评君如玉雪，好条然、琴鹤风尘表。清献后，又有赵。
