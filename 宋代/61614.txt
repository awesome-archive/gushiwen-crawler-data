贺新郎（再和）
宋代
吴潜
宇宙原无外。问当年、渠缘底事，强逃人世。争心刘郎栽种后，长恁玄都观里。何用羡、武陵溪水。一见桃花还一笑，领春工、千古无穷意。儿女恨，且收起。
洞中空阔多闲地。但人闲、羊肠九折，未能如此。我已衰翁君渐老，那复颠张醉李。看翻覆、雨阴风霁。捱得清和时候了，舣扁舟、只待归来耳。惟处静，解吾志。
