水龙吟（次韵任世初送林商叟海道还闽中）
宋代
李纲
际天云海无涯，径从一叶舟中渡。天容海色，浪平风稳，何尝有飓。鳞甲千山，笙镛群籁，了无遮护。笑读君佳阕，追寻往事，须信道、忘来去。
闻说钓鲸公子，为才名、鹗书交举。高怀淡泊，柏台兰省，留连莫住。万里闽山，不从海道，寄声何处。怅七年契阔，无因握手，与开怀语。
