清波引
宋代
姜夔
大别之幽处，无一日不在心目间。胜友二三，极意吟尝。朅来湘浦，岁晚凄然，步绕园梅，摛笔以赋
冷云迷浦。倩谁唤、玉妃起舞。岁华如许。野梅弄眉妩。屐齿印苍藓，渐为寻花来去。自随秋雁南来，望江国、渺何处。
新诗漫与。好风景、长是暗度。故人知否。抱幽恨难语。何时共渔艇，莫负沧浪烟雨。况有清夜啼猿，怨人良苦。
