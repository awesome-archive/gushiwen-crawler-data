水龙吟
宋代
向子諲
登连辉观。梁使君遣酒，仍与北梨俱醉芗林堂上，相与联句云：西北通无路，东南偶共期，穿林行鸟路、踏雪噍鹅梨。吴大年方病起，不能同此乐。得大年水龙吟词，过之。夜归，月色如昼，亦赋一首
梦回寒入衾绸，晓惊忽堕瑶林里。穿帷透隙，落花飞絮，难穷巧思。着帽披裘，挈壶呼友，倚空临水。望琼田不尽，银涛无际，浮皓色、来天地。
遥想吴郎病起。政冷窗、微吟拥鼻。持笺赠我，新词绝唱，珠零玉碎。余兴追游，清芬坐对，高谈倾耳。晚归来，风扫停云，万里月华如洗。
