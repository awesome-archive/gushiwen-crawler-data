贺新郎（蒙恩主崇禧，再用前韵）
宋代
刘克庄
主判茅君洞。有檐间、查查喜鹊，晓来传送。几度黄符披戴了，此度君恩越重|<仆五任祠庙：一南岳、二仙都、三玉局、四云台、五崇禧>|。被贺监、天随调弄。做取散人千百岁，笑渠侬、一霎邯郸梦。歌而过，凤兮凤。
灌园织屦希陈仲。问先生、加齐卿相，可无心动。除却醴泉中太乙，拣个名山自奉。那捷径、输他藏用。有耳不曾闻黜陟，免教人、贬驳徂徕颂。
