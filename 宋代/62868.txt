沁园春（咏西湖酒楼）
宋代
陈人杰
南北战争，惟有西湖，长如太平。看高楼倚郭，云边矗栋，小亭连苑，波上飞甍。太守风流，游人欢畅，气象迩来都斩新。秋千外，剩钗骈玉燕，酒列金鲸。
人生。乐事良辰。况莺燕声中长是晴。正风嘶宝马，软红不动，烟分采鹢，澄碧无声。倚柳分题，藉花传令，满眼繁华无限情。谁知道，有种梅处士，贫里看春。
