摸鱼儿（己酉重登陆起潜皆山楼，正对惠山）
宋代
张炎
步高寒、下观浮远，清晖隔断风雨。醉魂误入滁阳路。落莫不知何处。阑屡拊。又却是，秋城自有芙蓉主。重游倦旅。对万壑千岩，长江巨浪，空翠洒衣屦。
景如许。都被楼台占取。晴岚暖霭朝暮。乾坤静里闲居赋。评泊水经茶谱。留胜侣。更底用，林泉曳杖寻桑苎。休休访古。看排闼青来，书床啸咏，莫向惠峰去。
