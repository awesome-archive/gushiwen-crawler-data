玩月城西门廨中
宋代
鲍照
始出西南楼，纤纤如玉钩。
末映东北墀，娟娟似蛾眉。
蛾眉蔽珠栊，玉钩隔琐窗。
三五二八时，千里与君同。
夜移衡汉落，徘徊帷户中。
归华先委露，别叶早辞风。
客游厌苦辛，仕子倦飘尘。
休澣自公日，宴慰及私辰。
蜀琴抽白雪，郢曲发阳春。
肴干酒未阕，金壶启夕沦。
回轩驻轻盖，留酌待情人。
