满庭芳（游豫章东湖再用韵）
宋代
辛弃疾
柳外寻春，花边得句，怪公喜气轩眉。《阳春》《白雪》，清唱古今稀。曾是金銮旧客，记凤凰、独绕天池。挥毫罢，天颜有喜，催赐上方彝。|<公在词掖，尝拜尚主宝鼎之赐。>|
只今江海上，钧天梦觉，清泪如丝。算除非，痛把酒疗花治。明日五湖佳兴，扁舟去、一笑谁知。溪堂好，且拚一醉，倚杖读韩碑。|<堂记，公所制。>|
