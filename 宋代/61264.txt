沁园春
宋代
冯取洽
因诵雅词“从此一春须一到”之句，竟堕渺茫，为之黯然。辄用惠示元日沁园春韵，写此怀思，一酹桃花也
人事好乖，云散风流，暗思去年。记竹舆伊轧，报临村里，筇枝颠倒，忙返溪边。翦韭新炊，寻桃小酌，取次欢谣俱可编。难忘处，是阳春一曲，群唱尊前。
新晴又放花天。况家酿堪携不用钱。想有人如玉，已过南市，无人伴我，重醉西阡。旧约难凭，新词堪赋，乐事赏心那得全。归来也，命儿将此意，写以朱弦。
