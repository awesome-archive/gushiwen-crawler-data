贺新郎（呈刘后村，时自桂林被召到莆，又遭烦言）
宋代
王迈
出了罗浮洞。有多情、梅花雪片，殷勤相送。见说条然琴鹤外，诗压牛腰较重。去管甚、群儿嘲弄。岭海三年持翠节，料无时、不作家山梦。驰玉勒，归金凤。金凤池，乃所居也。一门朱紫环昆仲。看阶庭、森森兰玉，慈颜欢动。宰相时来须著做，且舞莱衣侍奉。却不信、大才难用。时事多艰人物少，便中兴、谁辨浯溪颂。为大厦，要梁栋。
