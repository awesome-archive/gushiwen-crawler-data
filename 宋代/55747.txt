折丹桂（端复受官并序·通奉尝欲为先硕人篆帔，命为诗语，某献语曰：）
宋代
程大昌
“诗礼为家庆，貂蝉七叶余。庭闱称寿处，童稚亦金鱼。”通奉喜，自为小篆，缀珠其上。今此小孙端复以近制奏官，感记旧事，为词以歌之，曼往为弟侄一笑。
童年未晓君恩重。教得能趋拱。重亲带笑酌天杯，听祝语、殷勤捧。
青衫得挂尤光宠。桂是蟾宫种。诗书浓处便生枝，但只要、频浇壅。
