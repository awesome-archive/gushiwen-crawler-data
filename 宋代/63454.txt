金缕曲（九日即事）
宋代
刘辰翁
与客携壶去。望高高、半山失却，满城风雨。何许白衣人邂逅，小立东篱共语。未怪是、催租断句。寂寞午鸡啼三四，悄老人、桥上前期误。卿且去，整吾屦。
寒空旧是题诗处。莽云烟、缠蛟舞凤，东吴西楚。千古新亭英雄梦，泪湿神州块土。叹落日、鸿沟无路。一片沙场君不去，空平生、恨恨王夷甫。凭半醉，付金缕。
