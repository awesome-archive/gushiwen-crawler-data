声声慢·友人以梅兰瑞香水仙供客曰四香分韵得风字
宋代
吴文英
友人以梅、兰、瑞香、水仙供客，曰四香，分韵得风字。
云深山坞，烟冷江皋，人生未易相逢。一笑灯前，钗行两两春容。清芳夜争真态，引生香、撩乱东风。探花手，与安排金屋，懊恼司空。 
憔悴欹翘委佩，恨玉奴销瘦，飞趁轻鸿。试问知心，尊前谁最情浓。连呼紫云伴醉，小丁香、才吐微红。还解语，待携归、行雨梦中。
