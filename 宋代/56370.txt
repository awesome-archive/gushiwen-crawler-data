八声甘州（怀张安国）
宋代
王质
海茫茫、天北与天南，吾友定安归。闻濡须江上，皖公山下，驾白云飞。莽苍空郊虚野，古路立斜晖。颜跖皆尘土，苦泪休挥。
一代锦肠绣肺，想英魂皎皎，健口霏霏。望寒空明月，无路寄相思。叹千古、兴亡成败，满乾坤、遗恨有谁知。今何在，一川烟惨，万壑风悲。安国死后，在淮南屡降，凭箕作诗词偈颂及结字，比生前愈奇伟。淮宁宰陆同得遗墨尤多。
