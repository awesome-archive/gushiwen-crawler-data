多丽
宋代
侯置
帝城春，玉堂深处飞烟。想圣人、恩隆内职，左珰押赐传宣。彩衣明、瑶觞膝下，花昼永、锦瑟尊前。富贵从来，功名余事，鼎彝勒遍笔如椽。向中禁、琐窗偷觑，王母语当年。清平世，衣冠是谁，三世甘泉。
记年时、翘才献寿，小诗曾涴苔笺。望三槐、云霞交映，照五彩、衮绣相鲜。当日非谀，如今方信，门人称颂是师言。况自有、两宫醲眷，卜梦亦徒然。看指日，鼎新化炉，一气陶甄。
