水调歌头（余初入建府，触妓于马上。后于酒边，妓自言，故赋之）
宋代
刘辰翁
雨声深院里，歌扇小楼中。当时飞燕马上，妖艳为谁容。娇颤须扶未稳，腰褭轻笼小驻，玉女最愁峰。掠鬓过车骤，回首意冲冲。
宝钗斜，云鬓乱，几曾逢。谁知去三步远，此痛与君同。玉箸残妆谁见，獭髓轻痕妙补，粉黛不须浓。重见为低诉，余恨更匆匆。
