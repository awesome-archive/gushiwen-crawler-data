惜红衣（余从姜石帚游苕霅间三十五年矣，重来伤今感昔，聊以咏怀）
宋代
吴文英
鹭老秋丝，苹愁暮雪，鬓那不白。倒柳移栽，如今暗溪碧。乌衣细语，伤绊惹、茸红曾约。南陌。前度刘郎，寻流花踪迹。
朱楼水侧。雪面波光，汀莲沁颜色。当时醉近绣箔，夜吟寂。三十六矶重到，清梦冷云南北。买钓舟溪上，庆有烟蓑相识。
