望江南二首（送黄冕仲知福唐）
宋代
廖刚
无诸好，方面镇全闽。千骑泛云归洞府，三山明玉外风尘。依约是蓬瀛。
贤刺史，龙虎擅香名。金花已传当日梦，锦衣聊慰故乡情。和气万家春。又无诸好，金地遍重城。乌石亭危千嶂合，荔枝楼暖百花明。十里暮潮平。
贤刺史，来暮相欢迎。终向凤池朝紫极，暂依猿洞驻朱轮。风月锦堂春。
