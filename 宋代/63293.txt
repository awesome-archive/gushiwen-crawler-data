念奴娇（槐城赋以自寿，又和韵见寿，三和谢之）
宋代
刘辰翁
先生自寿，拥衾寒、重赋凌云游意。我有大儿孔文举，弱冠骎骎暮齿。桃已三偷，树犹如此，前度花开几。蓬莱可塞，还童却老无计。
为此援笔翩翩，大江东去，好似歌头起。寄与两家孙又子，长看以文为戏。某所某公，同年同月，谁翦招魂纸。前三例好，不须举后三例。|<槐城廿一日生>|
