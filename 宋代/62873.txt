沁园春
宋代
陈人杰
登坛焚篆，忽云开晴，作沁园春歌之
道骨仙风，自天上来，月潭主人。把玉清宝印，按行川岳，神霄铁尺，鞭叱雷霆。雨部收晴，日君腾照，一寸灵章飞杳冥。幡旗外，觉阴风肃肃，奔走神兵。
登坛沥酒刑牲。有法馔如山饱万灵。想乖龙惊起，碧潭无底，妖蟆戮尽，珪月长明。行比旌阳，功高李靖，玉府丹台登姓名。平生志，合为霖为雨，大慰苍生。
