金缕曲（月夕赋道词，书毕，怆然有感，再赋此）
宋代
汪梦斗
满目飞明镜。忆年时、呼朋楼上，畅怀觞咏。圆到今宵依前好，诗酒不成佳兴。身恰在、燕台天近。一段凄凉心中事，被秋光、照破无余蕴。却不是，诉贫病。
宫庭花草坦幽径。想夜深、女墙还有，过来蟾影。千古词人伤情处，旧说石城形胜。今又说、断桥风韵。客里婵娟都相似，只後朝、不见潮来信。且喜得，四边静。
