贺新郎（题赵兼善东山园小鲁亭）
宋代
辛弃疾
下马东山路。恍临风、周情孔思，悠然千古。寂寞东家丘何在，缥缈危亭小鲁。试重上、岩岩高处。更忆公归西悲日，正＿＿、陌上多零雨。嗟费却，几章句。
谢安雅志还成趣。记风流、中年怀抱长携歌舞。政尔良难君臣事，晚听秦筝声苦。快满眼、松篁千亩。把似渠垂功名泪，算何如、且作溪山主。双白鸟，又飞去。
