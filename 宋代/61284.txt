贺新郎
宋代
冯取洽
知维摩燕坐次，可授散花女，俾歌之。以侑茗饮否？艾子，汝为老人书以寄之
问讯花庵主。这一宗、拍板门槌，是谁亲付。逢翰墨场聊作戏，那个是真实语。算惟有、青山堪住。玉立林幽真脱洒，又何妨、白石和泉煮。底用判，云游据。
朝三暮四从渠赋。且随缘、家养园收，自然成趣。此外盘蜗余一室，人我两俱无负。要参到、道心微处。尽做逃禅逃得密，也难遮、拨草来寻路。应为拨，懒残芋。
