台城路（寄姚江太白山人陈文卿别本文卿作又新）
宋代
张炎
薛涛笺上相思字，重开又还重折。载酒船空，眠波柳老，一缕离痕难折。虚沙动月。叹千里悲歌，唾壶敲缺。却说巴山，此时怀抱那时节。
寒香深处话别。病来浑瘦损，懒赋情切。太白闲云，新丰旧雨，多少英游消歇。回潮似咽。送一点秋心，故人天末。江影沈沈，露凉鸥梦阔。
