水调歌头
宋代
程大昌
尝思之，苕霅水清可鉴，邑屋之影入焉。而甍栋丹垩，悉能透现本象，有如水玉。故善为言者，得以裒撮其美而曰：此其宫盖水晶为之，如骚人之谓宝阙珠宫，下其类也。则岂容一地独擅此名也。兹承词见及，无以为报，辄取此意，稍加隐括，用来况水调歌头为腔，辄以奉呈。若遂有取，可补地志之阙，不但持杯一笑也。
绿净贯闤阓，夹岸是楼台。楼台分影倒卧，千丈郁崔嵬。此是化人奇变，能使山巅水底，对出两蓬莱。溪浒有仙观，苕霅信佳哉。
水晶宫，谁著语，半嘲诙。世闲那有，如许磊砢栋梁材。每遇天容全碧，仍更苹风不动，相与夜深来。饮子以明月，净洗旧尘埃。
