烛影摇红（黄钟商毛荷塘生日，留京不归，赋以寄意）
宋代
吴文英
西子西湖，赋情合载鸱夷棹。断桥直去是孤山，应为梅花到。几度吟昏醉晓。背东风、偷闲斗草。乱鸦啼后，解佩归来，春怀多少。
千里婵娟，茂园今夜同清照。樱脂茸唾听吟诗，争似还家好。昵昵西窗语笑。凤云深、琼箫缥缈。愿春如旧，柳带同心，花枝压帽。
