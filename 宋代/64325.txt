红情（疏影、暗香，姜白石为梅著语，因易之曰红情、绿意以荷花荷叶咏之）
宋代
张炎
无边香色。记涉江自采，锦机云密。翦翦红衣，学舞波心旧曾识。一见依然似语，流水远、几回空忆。看□□、倒影窥妆，玉润露痕湿。
闲立。翠屏侧。爱向人弄芳，背酣斜日。料应太液。三十六宫土花碧。清兴凌风更爽，无数满汀洲如昔。泛片叶、烟浪里，卧横紫笛。
