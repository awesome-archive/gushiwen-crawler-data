水调歌头
宋代
辛弃疾
秋水之约。八月十四日，余卧病博山寺中，因用韵为谢，兼简子似
我志在寥阔，畴昔梦登天。摩挲素月，人世俯仰已千年。有客骖麟并凤，云遇青山赤壁，相约上高寒。酌酒援北斗，我亦虱其间。
少歌曰，神甚放，形则眠。鸿鹄一再高举，天地睹方圆。欲重歌兮梦觉，推枕惘然独念，人事义亏全。有美人可语，秋水隔娟娟。
