金缕曲（乡校张灯，赋者迫和，勉强趋韵）
宋代
刘辰翁
灯共墙檠语。记昨朝、芒鞋蓑笠，冷风斜雨。月入宫槐槐影淡，化作槐花无数。恍不记、鳌头压处。不恨扬州吾不梦，恨梦中、不醉琼花露。空耿耿，吊终古。
千蜂万蝶春为主。怅何人、老忆江南，北朝开府。看取当年风景在，不待花奴催鼓。且未说、春丁分俎。一曲沧浪邀吾和，笑先生、尚是邯郸步。如秉苘，续残炬。
