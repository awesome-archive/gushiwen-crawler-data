蝶恋花（劝酒致语）
宋代
黄裳
适来已陈十二短章，辄歌三五盛景。累累清韵，尚渐梁上之飞尘；抑抑佳宾，须作乡中之醉客。同乐当勤于今夕，相从或系于他年。更赋幽情，再声佳咏。
万籁无声天地静。清抱朱弦，不愧丹霄镜。照到林梢风有信。抬头疑是梅花领。
万感只应闲对景。独倚危栏，扰扰人初定。吟不尽中愁不尽。溪山千古沈沈影。
