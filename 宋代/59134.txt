贺新郎（春思）
宋代
刘过
院宇重重掩。醉沈沈、亭阴转午，绣帘高卷。金鸭香浓喷宝篆，惊起雕梁语燕。正一架、酴醿开遍。嫩萼梢头舒素脸。似月娥、初试宫妆浅。风力嫩，异香软。
佳人无意拈针线。绕朱阑、六曲徘徊，为他留恋。试把花心轻轻数，暗卜归期近远，奈数了、依然重怨。把酒问春不管。枉教人、只恁空肠断。肠断处，怎消遣。
