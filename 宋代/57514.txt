贺新郎
宋代
杨冠卿
具能歌张仲宗目尽青天等句，音韵洪畅，听之慨然。戏用仲宗韵呈张君量府判
薄暮垂虹去。正江天、残霞冠日，乱鸿遵渚。万顷云涛风浩荡，笑整羽轮飞渡。问弱水、神仙何处。翳凤骑麟思往事，记朝元、金殿闻钟鼓。环佩响，翠鸾舞。
梦中失却江南路。待西风、长城饮马，朔庭张弩。目尽青天何时到，赢得儿童好语。怅未复、长陵抔土。西子五湖归去后，泛仙舟、尚许寻盟否。风袂逐，片帆举。
