水调歌头（寿彭守）
宋代
戴翼
某共审：某官，瑞启福星，祥开诞月。楼浦十万家生齿，焚一瓣香；章江五十里附庸，上千岁寿。万诚芜句，申庆椒觞。仰冀熏慈，俯垂采览。
渤海卖刀剑，河汉洗戎兵。千金六月一雨，万陇稼云横。时节可人如许，天意开祥有在，申月岳生申。五百岁初度，千万户欢声。
栋梁材，霖雨手，庙堂身。日边褒玺已到，岂久试鱼城。快上承明步武，展尽玉堂事业，再使旧毰青。公寿更天远，鼻祖等长生。
