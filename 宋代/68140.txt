沁园春（寿婺州陈可齐九月九日）
宋代
姚勉
四海中间，第一清流，惟有可齐。看平生践履，真如冰玉，雄文光焰，不涴尘埃。无佑诸贤，纷纷台省，惟有景仁招不来。狂澜倒，独中流砥柱，屹立崔嵬。
挂冠有请高哉。但清庙正需梁栋材。便撑舟野水，出航巨海，有官鼎鼐，无地楼台。制菊龄高，看萸人健，万顷秋江入寿杯。经纶了，却驭风骑气，阆苑蓬莱。
