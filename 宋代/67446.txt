瑞龙吟
宋代
杨泽民
城南路。凝望映竹摇风，酒旗标树。效原游子停车，问山崦里，人家甚处。
去还贮。徐见画桥流水，小窗低户。深沈绿满垂杨，芳阴娅姹，娇莺解语。
多谢佳人情厚，卷帘羞得，庭花飘舞。可谓望风知心，倾盖如故。犹殢香玉，休赋断肠句。堪怜处、生尘罗袜，凌波微步。底事匆匆去。为他紧绊，离情万绪。空有愁如缕。忆桃李春风，梧桐秋雨。又还过却，落花飘絮。
