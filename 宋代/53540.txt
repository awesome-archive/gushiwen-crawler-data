沁园春（绍兴丁巳五月六夜，梦与一道人对歌数曲，遂成此词）
宋代
张元干
神水华池，汞铅凝结，虎龙往来。问子前午后，阳销阴长，自然炉鼎，何用安排。灵宝玄门，烟萝真境，三日庚生兑户开。泥丸透，尽周天火候，平步仙阶。
蓬莱。直上瑶台。看海变桑田飞暮埃。念尘劳良苦，流光易度，明珠谁得，白骨成堆。位极人臣，功高今古，总蹈危机吞祸胎。争知我，办青鞋布袜，雁荡天台。
