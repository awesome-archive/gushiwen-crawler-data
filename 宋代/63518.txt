齐天乐
宋代
周密
呈露。古今夸赏，不出香白，顾未及此，欠事也。施中山赋之，余和之。
宫檐融暖晨妆懒。轻霞未匀酥脸。倚竹娇颦，临流瘦影，依约尊前重见。盈盈笑靥。映珠络玲珑，翠绡葱蒨。梦入罗浮，满衣清露暗香染。
东风千树易老，怕红颜旋减，芳意偷变。赠远天寒，吟香夜永，多少江南新怨。琼疏静掩。任翦雪裁云，竞夸轻艳。画角黄昏，梦随春共远。
